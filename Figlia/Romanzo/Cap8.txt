I due cadaveri erano veri. Come vero era il passato delle tre donne. E allora poteva esserlo anche Elise, l’amica di sua madre, Elise De La Croix? In mezzo a tutto quello sconvolgimento, quella sembrava quasi la parte più normale della storia: la madre assassina, l’amica stilista, la diseredata. Rise per non crollare, e rise ancora di più pensando: magari mamma è proprio l’ereditiera misteriosa. Ma poi non rise più. In quel caos, poteva anche essere.
Era distesa sul letto, lo sguardo perso nel vuoto. Poi si riscosse: l’amica di mamma, Elise, sarebbe arrivata da un momento all’altro. Gliel’aveva detto mentre, dopo il pranzo, l’aiutava a rimettere tutto a posto.
Poi arrivò la telefonata.
Paolo: "Arrivo domani mattina."
Tamar impiegò qualche secondo per rispondere, come se la voce dovesse attraversare uno strato di pensieri troppo densi. Disse solo: "Va bene." Ma Paolo colse subito qualcosa di diverso, una vibrazione lontana, come se lei fosse in un’altra stanza, o in un altro mondo. Non era la solita Tamar: la Tamar che conosceva era decisa, tagliente, sempre presente a sé stessa. Quella che gli stava parlando sembrava invece stanca, scollegata. Aveva cambiato idea? Non poteva crederci. Lei non era tipo da ripensamenti.
Forse, si disse, aveva solo avuto una giornata difficile. Il tono della sua voce, però, aveva dentro una crepa, una esitazione che Paolo non ricordava di aver mai sentito. Si fece coraggio e chiese: "Tamar, ma ti fa piacere se vengo? Me l’hai detto tu."
Un silenzio. Poi lei si riscosse, con un soffio che sembrava un respiro liberato da una prigione: "Sì, Paolo, sì. Voglio che vieni. Lo voglio..." La frase si frantumò, come se le parole successive avessero perso forza. Dopo qualche secondo aggiunse: "Anche se non so più se sia giusto."
"Tamar, cos’hai? Non mi vuoi con te?" provò a dirle con tono calmo, ma la voce gli tremò.
Lei si morse le labbra prima di rispondere: "No, Paolo, no... non voglio che ti incasini la vita."
Lui sorrise amaramente, cercando di alleggerire: "Tamar, non m’incasini niente. Anzi, i tuoi casini mi piacciono. Mi fanno sentire vivo."
Lei non rise. Il suo silenzio era diverso da quelli normali: era un muro che non voleva essere toccato. Paolo cercava di capire. Ma non era sicuro di nulla. Gli sembrava che Tamar stesse cercando, con tutte le sue forze, un pretesto per allontanarlo. Forse definitivamente.
Finalmente parlò, con voce rotta: "Paolo... la mia famiglia è un casino."
Lui restò zitto. Non capiva se fosse una scusa o una confessione. Pensò che tutte le famiglie lo fossero, in fondo. Ma nella voce di lei c’era qualcosa di più cupo, come se quel 'casino' non fosse un disordine affettivo, ma un labirinto da cui non si poteva uscire.
Lei aggiunse piano: "Sì, va bene... io ne ho bisogno. Ho bisogno di te. Ma, Paolo, non mi giudicare. Mi faccio ribrezzo da sola. Tu non lo fare."
Quelle parole lo trafissero. Non sapeva cosa rispondere. Il silenzio che seguì fu lungo, interminabile, pieno di cose non dette. Poi la linea si interruppe. La telefonata era finita.
Paolo rimase immobile con il telefono in mano. Qualcosa non andava, ma non riusciva a capire cosa. Ripensò a tutto quello che sapeva di lei: i genitori — persone tranquille, fin troppo tranquille —, le due zie eccentriche, ironiche, sempre pronte a fare battute. Un quadretto familiare perfetto, quasi da commedia borghese. Eppure, sotto quella calma apparente, doveva esserci altro. Tamar non era una che si spaventava per poco. Se era così turbata, doveva esserci un motivo serio, profondo.
Lui stesso non era estraneo al dolore. Suo padre, un giornalista di fama, era stato ucciso anni prima, e da allora Paolo aveva vissuto sotto l’ombra di quella perdita. Era stato un amico del padre a prendersi cura di lui: un uomo duro, ma giusto, che l’aveva cresciuto come un figlio e gli aveva insegnato a cercare la verità, sempre, anche quando faceva male. Gli aveva insegnato a non fuggire dal dolore, ma a guardarlo in faccia, perché solo così si diventa adulti.
Eppure, in quel momento, sentiva di non capire nulla. Tamar, la donna che amava, gli stava nascondendo qualcosa. La sua voce gli era rimasta addosso, come un profumo che non si disperde. Forse il giorno dopo, guardandola negli occhi, avrebbe capito. 

Tamar non aveva sentito l’ospite, non subito. Era ancora al telefono, quando un rumore vago — una porta, un passo, una risata — si insinuò dal piano di sotto e la riportò di colpo alla realtà. La casa, fino a un momento prima sospesa, aveva ripreso vita. Elise era arrivata.
Scese lentamente, come chi entra in un sogno che preferirebbe rimandare. Lo fece prima per cortesia — un ospite meritava un saluto — poi per qualcosa di più inquieto, quella curiosità febbrile che nasce quando si teme di scoprire troppo. Ogni gradino la avvicinava a un mondo che non le apparteneva più. Sperava, quasi pregava, che non fosse la signora De La Croix. Ma le voci, i toni levigati, l’eco francese che vibrava nel salone le confermarono che era proprio lei. E il cuore prese a batterle come se dovesse scappare da qualche parte, ma non sapesse dove.
Giunta sulla soglia, si fermò. La porta era socchiusa, e attraverso la fessura intravide la figura di una donna seduta con naturale eleganza, la testa appena inclinata e un sorriso già pronto per il mondo. Elise. Quando Tamar entrò, l’aria si tese, come se qualcuno avesse tirato un velo invisibile. Elise avvertì la presenza dietro di sé e si voltò con lentezza studiata. Il suo sorriso esplose pieno, autentico, troppo grande per non inquietare. Si avvicinò con grazia, e la sua voce, morbida e vellutata, tagliò il silenzio con un accento che trasformava ogni sillaba in un profumo: «Ecco la piccola Tamar… è cresciuta, è diventata donna».
Era davvero lei, la De La Croix. E quelle parole, invece di accarezzarla, la attraversarono come una carezza gelida. Tamar rimase immobile, priva di ogni controllo, come un manichino che la commessa scuote per rivestirlo. Non era solo imbarazzo: era una vertigine, un senso di irrealtà. Il corpo le apparteneva appena, come se fosse un involucro lasciato lì per farsi giudicare.
Elise si voltò verso Nina, e la sua voce si fece leggera: «è bellissima, Nina. Mi ricorda noi da giovani». Nina sorrise — quel sorriso limpido e improvviso che le si apriva solo quando qualcuno parlava bene di Tamar. Per un istante parvero due attrici in un quadro perfetto: la stilista elegante e la donna che aveva imparato a dominare la scena.
Si sedettero. Elise incrociò le gambe, si passò una mano tra i capelli biondi, e parlò con una malinconia composta: «Grazie, Nina. Non volevo restare da sola a Montecarlo. La casa sembra un mausoleo. Senza di lui è come se fosse rimasto solo il marmo». Nina la guardò, un lampo freddo negli occhi: «Doveva morire… lo sai». La frase scivolò fuori come una lama. Elise annuì piano, senza stupore: «Sì, quando me l’ha detto, è stato uno shock. Gli ho chiesto: e io? E lui ha risposto: c’è Nina». Sorrise amaramente, poi alzò lo sguardo verso Tamar: «Tua madre la fa sempre semplice. Far morire mio padre, farlo sembrare un infarto».
Le parole rimasero sospese come fumo. Tamar non respirava più. Elise si voltò verso Erica, che fino a quel momento aveva osservato in silenzio, e aggiunse: «Le tue foto sono state perfette. Sei stata bravissima». Poi tornò a Nina, con tono pratico: «E ora?». Nina rispose, calma: «L’hai seppellito?». «Cremato, come mi hai detto. Nessuna autopsia, nessuna traccia.» Le loro voci si intrecciavano, morbide e atroci, come due musiciste che suonano lo stesso strumento. Tamar li guardava e sentiva la pelle diventare di pietra. Quelle due donne parlavano di un omicidio come di una faccenda amministrativa.
«Le ceneri?» chiese Nina. «per precauzione le porto sempre con me», disse Elise. «Le spargerò nel mare di Montecarlo, come da testamento.» «Perfetto», rispose Nina, asciutta, come se stesse approvando un disegno ben eseguito. Elise rise, un suono basso e lucido, come vetro che vibra: «Sei un mostro, Nina… ma bravissima. Tutti possono sospettare, ma nessuno avrà prove.»
Poi si appoggiò allo schienale, con un sorriso che tradiva solo complicità: «E l’eredità? Non ho ancora capito come la risolvi.» Nina incrociò le mani, con la calma di chi sa già di aver vinto: «Vedrai». Due sillabe, e un enigma. Elise la fissò, divertita e inquieta. Entrare nei piani di Nina e uscirne vivi era un privilegio raro, un gioco da equilibristi su filo d’acciaio.
Tamar osservava quella scena come dal fondo di un sogno febbrile. Le parole, le risate, il vino che scorreva nei bicchieri, tutto le sembrava irreale. Eppure era lì, seduta in mezzo a due donne che avevano deciso della vita e della morte come di un affare estetico. Il mondo si era rivelato nella sua forma più nuda: un disegno gelido, geometrico, e lei, piccola figura al margine, non poteva più fingere di non averlo visto.
Tamar fissò la madre, incapace di respirare. Le labbra si mossero appena, ma la voce uscì spezzata, come se dovesse farsi strada attraverso un muro di vetro. «Mamma!» riuscì solo a dire. Poi il silenzio cadde denso, immobile, come un sipario calato su un segreto che non voleva essere svelato.
Nina la guardò con una calma che non era pace, ma controllo. Negli occhi, nessuna ombra di tenerezza. Solo la compostezza di chi ha imparato a convivere con la colpa. «Armand si è ispirato a me», disse infine, con voce piana. «Alla mia uscita di scena. Alla mia venuta qui.» Le parole scivolarono lente, misurate, eppure ogni sillaba pesava come una confessione.
Tamar restò ferma. Non capiva. Non poteva capire. Eppure, dietro quella frase apparentemente enigmatica, percepiva un filo teso che legava il presente al passato. La madre stava parlando di un tempo lontano, di quando aveva deciso di cambiare pelle: l’assassina spietata che tutti temevano aveva scelto di dissolversi, di rinascere come Nicoletta Bellini — la donna gentile, semplice, la madre irreprensibile. Un nome nuovo, una vita nuova. Ma il sangue, quello, non si cancella mai. Armand, ora capiva, aveva tentato di fare lo stesso. E come lei, aveva scelto il modo più estremo per farlo.
Erica, che fino a quel momento aveva ascoltato in silenzio, parlò con tono grave, quasi fosse la voce della realtà che interviene nei sogni: «Tua madre si riferisce a quando è venuta qui. Da quel momento è diventata Nicoletta Bellini.»
Tamar la guardò, gli occhi spalancati come quelli di una bambina che scopre che la fiaba era un avvertimento. «Sì, ma nessuno l’ha uccisa!» gridò con un filo di voce incrinata. «L’ha scelto lei!»
Erica non arretrò. Le si avvicinò di un passo, fissandola dritta negli occhi con quella calma che nasce solo da chi ha già visto troppo. «Anche il vecchio l’ha scelto lui.»
Quelle parole le si conficcarono dentro. Il vecchio. Quell’ombra che da bambina aveva popolato le storie di famiglia. Ne ricordava frammenti — il suo nome pronunciato a mezza voce, un uomo potente e capriccioso che faceva pazzie, e Nina, la madre, che interveniva sempre all’ultimo per salvarlo da sé stesso. Da piccola lo immaginava come un mostro, poi come un eroe decaduto, ma mai come un essere reale. Ora tutto si ricomponeva con crudele precisione: il vecchio esisteva davvero. Ed era il signor De La Croix.
«Ha scelto lui di morire?» sussurrò Tamar, come se anche pronunciare la domanda potesse condannarla.
Erica annuì, piano, quasi con rispetto. «Sì. E ha scelto la migliore per farlo.»
Tamar la fissò, incapace di capire se la parola “migliore” fosse un complimento o una maledizione. La migliore era sua madre. Quella che un tempo si faceva chiamare Nina, l’assassina che si era reinventata in donna perbene. Aveva ucciso Armand. Ma non per odio, non per vendetta. Per amore. Per volontà di lui. Perché Armand stesso gliel’aveva chiesto. Era il loro ultimo patto, l’atto finale di un legame che non conosceva confini morali.
Il pensiero la travolse. La stanza sembrava inclinarsi, come se l’aria fosse diventata più densa. L’eco delle parole di Nina le rimbombava nella mente. In quel momento, Tamar sentì che la realtà non era più ciò che vedeva, ma ciò che le veniva rivelato — e ogni rivelazione era una ferita. Un mondo intero si ribaltava davanti ai suoi occhi: un mondo in cui la morte era un dono, la libertà un delitto, l’amore un veleno dolce e volontario.
Tamar si sentì improvvisamente fragile, come se un vento freddo le attraversasse la pelle. Guardò la madre e non vide più un volto, ma una maschera che cambiava forma a seconda della necessità. E in quella maschera riconobbe qualcosa di sé, una somiglianza che le fece paura. Il sangue, pensò. È tutto nel sangue. Il loro, il mio.
In quel mondo — il loro mondo — la logica era capovolta. La pietà si confondeva con la crudeltà, e la giustizia non aveva mai avuto voce. 

«Adesso dobbiamo preparar tutto per la successione», disse la madre con una voce che attraversava la stanza come un ordine militare. Non c’era esitazione, né margine per i dubbi. Ogni parola cadeva con il peso della certezza. Era la voce di chi non chiede consenso, ma semplicemente annuncia ciò che deve accadere.
Irina, seduta di fronte, incrociò le braccia e si massaggiò le tempie, cercando di trattenere quel disagio che le saliva lento, come un mal di mare. «Nina… io ho paura», ammise infine, in un sussurro che non era tanto rivolto a lei quanto al fantasma di tutto ciò che ancora non riusciva a comprendere. Non era paura del piano, ma del passato che sembrava risvegliarsi ogni volta che Nina parlava così.
Nina sorrise, un sorriso tagliato con il bisturi, sottile e pericoloso. «Paura di che cosa?» domandò, inclinando appena la testa. Il tono era dolce, ma negli occhi c’era quella luce che non ammetteva debolezze: «Di Armand?»
Irina sbottò, la voce incrinata ma ferma: «Sai che quello non mi ha mai fatto paura». Le scappò una risata breve, stonata, più simile a un singhiozzo. «Semmai mi faceva pena.» Ma Nina la fissava, e la sua calma era più inquietante della rabbia. «Io ricordo altro», disse piano. E in quella frase c’era un ricordo che solo loro due custodivano.
Irina scosse la testa, quasi a difendersi. «Non avevo paura di lui… avevo paura di te. Di quello che ti avrebbero potuto fare.» Le parole le uscivano con fatica, come se dovessero strappare via qualcosa da dentro. La voce le tremava, e in quel tremore si nascondeva l’antica fedeltà di chi ha visto il sangue e lo ha pulito senza chiedere nulla.
«Ma non l’hanno fatto», ribatté Nina, glaciale. Era un’affermazione più che una risposta, la chiusura di un capitolo. «Lui no», continuò Irina, «perché ti adorava. Ma gli altri…» Nina la interruppe, senza alzare la voce, ma con la forza di una lama: «Gli altri sono morti. Tutti!» Quel “tutti” rimbalzò tra le pareti come un colpo d’arma da fuoco. Tamar trasalì. Erica alzò appena un sopracciglio. Elise, in silenzio, osservava come si guarda una scena teatrale, cercando il punto in cui la realtà si rompe.
Irina fece un sorriso storto, un suono tra disgusto e sollievo. «Porci», mormorò. Poi, come se volesse scappare da quell’eco, cambiò discorso: «Comunque, Nina, non mi è ancora chiaro dove andrà il vecchio. Dove lo metterai?»
Nina sospirò. Quel nome – il vecchio – la irritava. «Non è una cosa, Irina. Non è un oggetto da spostare come un mobile.» La voce era severa, quasi materna. Ma Irina incalzò, decisa a riportare tutto sulla terra: «Va bene. Ma dove andrà? Da Junger? In una cripta? In un cassetto?». Nina scosse la testa: «No. Resterà qui.» Irina la guardò come se avesse pronunciato un’eresia. «Qui? Te lo tieni in casa?»
Nina abbassò gli occhi, come se valutasse gli spazi reali e quelli morali. «Non c’è posto», disse. «È tornata anche Tamar.» Irina rise, ma era una risata amara: «Hai una villa con dieci stanze, Nina.» La risposta arrivò immediata, secca, preparata: «Verrà anche l’amico di Tamar.» Irina sbuffò, stanca di quella lucidità perfetta: «Hai sempre una risposta pronta. Anzi, un piano pronto. E noi, fesse, che ti veniamo dietro.» Il rimprovero le uscì come un complimento involontario, un atto di fedeltà sotto forma di sfogo.
Nina, come sempre, lasciò che le parole le scivolassero addosso. Irina, invece, continuò a provocarla: «Va bene, ma lo mettiamo in cantina. Starà bene con gli altri due. Tre su dieci li hai tenuti interi, gli altri li hai fatti a pezzi.» Lo disse sorridendo, ma nel tono c’era un brivido reale. Nina sbatté la mano sul tavolo: «Irina, smettila!» Ma un lampo di ironia le sfiorò le labbra subito dopo. «Starà in una delle tue stanze», aggiunse. Era una frase che suonava come una punizione e un regalo insieme.
Irina si irrigidì, ma non arretrò. «Ti ho accolta quando dovevo ucciderti, ti ho nascosta quando tutti ti cercavano. Ti ho protetta sempre. E tu mi ripaghi così.» Le parole erano un colpo di frusta, ma dietro c’era amore, quello che non osa dirsi per vergogna del mondo e allora si trasforma in contrasto, duro, aspro, quasi di rancore.
Un silenzio denso seguì, carico di tutto ciò che non si poteva più dire. Tamar, in piedi accanto alla porta, sentiva le ginocchia cedere. Ogni frase sembrava riscrivere la sua idea di famiglia. Erica osservava con un mezzo sorriso, trovando in quella violenza verbale una forma di spettacolo. Elise, invece, comprendeva. Capiva che quello non era un litigio, ma una danza antica: due donne che si misuravano, che si amavano a modo loro, tra ferite e sarcasmo.
E in quel duello di parole e memoria, Nina e Irina si rivelavano per ciò che erano sempre state: due anime legate da un debito eterno, madre e figlia senza sangue, sorelle d’arma in un mondo che non perdona. Il loro linguaggio era fatto di battute taglienti, di premura travestita da accusa, di parole grosse che coprivano l’amore. Si amavano come si sopravvive: combattendo. E nel mezzo, le altre — Tamar, Erica, Elise — erano solo testimoni di un legame troppo profondo per essere compreso.
La scena si chiuse in un silenzio inquieto, quello che precede le decisioni irreversibili. Nina, con la calma di chi sa già come andrà a finire, si versò un bicchiere di vino. «Alla successione», disse piano. Irina la guardò per un istante, poi sorrise amaramente: «Già. Alla successione.»


