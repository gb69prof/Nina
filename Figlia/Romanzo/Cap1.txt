Tamar era tornata nella casa di famiglia dopo un lungo intervallo d’assenza. Quel tempo sospeso, denso di esperienze che le erano scivolate addosso come stagioni senza confine, le appariva ora come un sogno logorato dalla luce, dove realtà e illusione si erano consumate l’una nell’altra, fino a perdere il proprio nome. Aveva imparato a crescere lontano, ma dentro quelle mura tutto sembrava negarlo. Agli occhi di Alberto e Nicoletta restava la stessa: una figlia immobile, una fotografia che il tempo non aveva il diritto di modificare. Tamar sentiva addosso il peso di quella fissità, una prigione costruita con affetto e inconsapevolezza, eppure solida come un mito domestico.
Lei e sua madre erano due versioni dello stesso volto: occhi verdi, lucidi e taglienti, capelli lunghi, scuri come la notte. Ma se l’apparenza le univa, la direzione interiore le divideva. Nicoletta — Nina, nel nome che l’intimità custodiva — viveva come se il mondo avesse smesso di esistere fuori dalla soglia di casa. Ogni cosa in lei era decisione e perimetro, una forza ferma, impenetrabile. Aveva scelto la famiglia come spazio di senso e di controllo, e in quel recinto si era eretta a fondamento silenzioso di tutto ciò che accadeva.
Tamar, però, avvertiva una vibrazione nascosta. Qualcosa che non si vedeva, ma c’era. Un’ombra sottile, quasi un respiro trattenuto. Sua madre era il centro invisibile attorno a cui tutto ruotava: le parole, le assenze, i piccoli accordi taciuti tra i familiari. Nessuno sembrava disposto a incrinare quell’ordine fragile e assoluto. Irina, la zia che l’aveva cresciuta, la sfidava a volte, ma sempre con una rassegnazione anticipata, come chi conosce già la sconfitta. Anche Erica, la sorella della madre, finiva per cedere dopo ogni scontro, lasciando cadere la voce in un silenzio compatto.
Alla fine, era sempre Nina a decidere. Sempre lei. Come se la sua volontà fosse la gravità stessa della casa: invisibile, ma inevitabile.

Con suo padre, invece, la madre sembrava aver trovato una perfetta armonia. Tamar non li aveva mai sentiti discutere: tra loro vigeva un tacito accordo, una complicità che si muoveva sottopelle, come un respiro comune. Le parole non servivano; bastava uno sguardo, un gesto impercettibile. Ma proprio quell’assenza di frizione turbava Tamar. Chi decideva davvero? Sua madre, con quella fermezza silenziosa che sapeva imporsi senza rumore, o suo padre, che pareva scambiare per mistero ciò che in lei era solo fragilità?
C’era in Alberto una premura costante, quasi timorosa, come se temesse che dietro la corazza di Nina potesse nascondersi una crepa sottile, un dolore antico pronto a riaprirsi. Tamar avvertiva questa tensione come una musica trattenuta, una nota che nessuno osava suonare per intero.
E poi c’era il vuoto intorno. Niente amicizie, nessun legame oltre la famiglia. Come se il passato fosse stato riposto in un armadio e chiuso a chiave, un vestito smesso che nessuno aveva il coraggio di toccare.
Sua madre irradiava forza, eppure nessuno la sfidava davvero. Era come se la sua quiete imponesse rispetto e paura insieme. Le zie — Irina, la più franca, ed Erica, la più mite — conoscevano quel passato, ma ne parlavano a mezza voce, o tacevano del tutto. E quel silenzio, più di qualsiasi parola, scavava.
Tamar lo sentiva addosso: il silenzio non come protezione, ma come muro. Dietro, un dolore troppo grande, una verità che nessuno voleva risvegliare. Forse perché la verità, una volta pronunciata, non avrebbe lasciato nulla intatto.
Eppure Tamar era tornata. Non più di passaggio, non più di sfuggita. Questa volta senza una fuga pronta in tasca.


Perugia era sempre stata per Tamar una prigione senza sbarre, un luogo che non offriva nulla se non la costante sensazione di soffocare. Le strade erano le stesse di sempre, riconoscibili al primo sguardo, e i volti non sembravano aver fatto un passo avanti. Tutto procedeva secondo un ordine già visto, fatto di abitudini che si ripetevano giorno dopo giorno. Tornare, per lei, non aveva nulla a che fare con la volontà o con un possibile accordo con il passato. Era semplicemente l’unica direzione rimasta.
Aveva perso il lavoro.
Non c’erano state trattative, né appelli. La rimozione dalla redazione era avvenuta con la precisione impietosa di un colpo netto.
“Notizie, non verità.”
Quelle parole continuavano a ronzarle nella testa, come un mantra, una sentenza che aveva cancellato in un attimo anni di dedizione. Dietro quel cinismo, Tamar percepiva il peso di un sistema che non lasciava spazio a scrupoli.
“Ai lettori non interessa la verità,” aveva detto il direttore, con un sorriso privo di qualsiasi calore. “Vogliono storie, scandali. E se non ci sono, si costruiscono. È così che funziona il mercato dell’informazione.”
Tamar non aveva risposto. Non perché non avesse nulla da dire, ma perché era inutile. Il giornalismo che aveva sognato di fare era stato annientato, dissolto in un'industria che non cercava più la verità, ma solo il sensazionalismo, fabbricando illusioni per alimentare il consumo. Scrivere per lei significava scavare sotto la superficie, rivelare ciò che era scomodo, ma quell’approccio non aveva più spazio nel mondo dell’editoria. Il vero era stato sostituito da ciò che vendeva meglio.
E così aveva sbattuto la porta.
Non si era voltata indietro, né aveva tentato di negoziare. Non si sarebbe piegata. La sua integrità aveva un prezzo, e Tamar aveva scelto di pagarlo. La precarietà, il ritorno in un luogo che sentiva estraneo, tutto era una conseguenza inevitabile. Ma non si sarebbe svenduta. Anche nella sconfitta, restava più viva di chiunque avesse accettato di piegarsi alle regole del gioco.


Ma ora Perugia le stava davanti, identica a se stessa, mentre lei non lo era più. Tamar era cresciuta, aveva attraversato il tempo fino a diventare una donna. Non era più la ragazza che anni prima era partita con le tasche piene di sogni, né la donna convinta di poter cambiare il mondo con le parole. Aveva imparato, invece, una verità più dura: il mondo non chiede di essere raccontato, ma soltanto di essere ingannato.
Seduta sul bordo del letto, fissava la valigia chiusa accanto alla porta. Un oggetto muto, eppure vivo, intriso del peso del suo passato e dell’incertezza di ciò che l’attendeva. Le pareva di non appartenere a nulla: non alla città, non alla casa, forse nemmeno a se stessa. Aveva lasciato frammenti di sé tra le redazioni che non esistevano più, tra articoli pubblicati, e quelli che avrebbe voluto pubblicare in una vita che si era sgretolata ormai senza far rumore. Un tempo aveva una direzione, una linea retta di senso; ora non restava che un labirinto di domande che non conducevano a nessuna uscita.
Inspirò a fondo, come per afferrarsi al presente, ma il respiro stesso le sembrò estraneo. Doveva ricominciare, ma da dove? Ogni pensiero era un sentiero interrotto. La volontà c’era, ma la forza era ancora un’idea lontana.
Dalla cucina arrivava la luce del mattino: un chiarore tagliato in geometrie sottili dalle tende, che disegnava sul tavolo le stesse ombre di sempre. L’aroma del caffè riempiva la stanza, ma Nicoletta e Alberto lo ignoravano, prigionieri dei loro pensieri. Il nome di Tamar aleggiava tra loro, invisibile e denso come una nebbia che sfuma i contorni delle cose.
Nicoletta sospirò, il cucchiaino che ruotava nel caffè con una precisione quasi rituale. "Venticinque anni, Alberto… non sono più pochi. Eppure sembra ferma, come se non riuscisse a trovare il suo posto."
Alberto sollevò appena lo sguardo e accennò un sorriso vero. Non era un sorriso di certezza, ma di fiducia: con Nicoletta aveva imparato a rinunciare alle certezze, e ciò che gli restava era una fede quieta e sconfinata in lei.
«Lo troverà. Forse proprio qui. Ti ricordi? Anche per te tutto è ricominciato da questo luogo.»
Nicoletta ebbe un impercettibile sussulto. Quelle parole la raggiunsero all’improvviso, come un ricordo che torna senza preavviso. Il cucchiaino affondò nel liquido ormai tiepido, ma la sua attenzione si era già allontanata, scivolando verso un tempo precedente, un tempo che non osava più nominare.
"A ventisette anni volevi riscrivere la tua vita," continuò Alberto, con la voce di chi ha imparato la pazienza. "Ti sei smarrita, hai lottato, ma poi hai trovato il modo di ricominciare. Guarda chi sei oggi. Sei diventata la donna che cercavi."
Lei sollevò gli occhi, lenti, come chi riemerge da un sogno che fa male. Alberto aveva ragione, ma essere madre significava non cessare mai di temere. Non era l’età di Tamar a spaventarla, ma quell’ombra nei suoi occhi, quella stanchezza che non appartiene ai giovani ma a chi ha già conosciuto la disillusione e lei quello sguardo lo conosceva bene. Era stato il suo e non era una maschera, era la sua pelle e aveva combattuto la sua più grande battaglia per strapparsela di dosso, per creatisi un volto nuovo, una pelle nuova, un nome nuovo, un nome che non doveva far paura.
Il silenzio si posò, carico di tutto un mondo che restava in sospeso. L’orologio continuava a segnare il tempo con il suo battito meccanico, mentre il caffè si raffreddava senza che nessuno lo toccasse. In quella quiete c’era qualcosa che assomigliava all’attimo che precede la vita …
Tamar dormiva ancora, ignara del filo invisibile che la legava a quel silenzio. Ma Nina — perché Nicoletta, nel suo segreto, era ancora Nina — sapeva che qualcosa doveva cambiare. Un tremito appena avvertibile nell’ordine delle cose, una fenditura che si allargava lentamente, lasciando intravedere l’abisso.
Perché lei era Nina, e Nina era il buio che si insinua nelle ossa, il vuoto che inghiotte ogni luce, la promessa di una notte senza alba.

