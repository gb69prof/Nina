Tamar voleva far parlare la zia, ma sapeva che sarebbe stato difficile. Irina era sospettosa per natura, una donna che non si lasciava mai sorprendere, sempre pronta a nascondere ogni emozione dietro un sorriso sarcastico. Fin da bambina, Tamar aveva creduto che la zia sapesse tutto di lei: cosa faceva a scuola, con chi parlava, chi le piaceva. Sembrava leggerle nel cuore, come se avesse uno specchio segreto in cui vedere i suoi pensieri più intimi. Quel potere misterioso, a metà tra intuito e controllo, l’aveva sempre inquietata, ma anche affascinata. Adesso, aveva compreso che non era magia, ma paura. Una paura antica, lucida, istintiva: Irina viveva come se il pericolo fosse sempre lì, appostato oltre la porta di casa Martini, pronto a rientrare nella loro vita.
Allora Tamar non l’aveva capito, ma ora sì. Non era il mondo esterno a spaventare Irina, era la possibilità che il mondo bussasse e scoprisse ciò che quella famiglia aveva sepolto. Tutto il suo modo di essere — la prudenza, i sospetti, le parole mai dette — era un modo per difendere un segreto che bruciava sotto le mura di casa. Ecco perché nessuno entrava mai: non per misantropia, ma per paura che uno sguardo qualunque potesse vedere troppo. Così Tamar cominciò a ricordare ogni gesto della madre, ogni divieto, ogni silenzio imposto. Nina non aveva amiche, non usciva mai davvero, e suo padre Alberto non invitava mai nessuno. La chiamavano casa, ma era una prigione dorata. Lei stessa, da ragazza, l’aveva definita ridendo una clausura, ma adesso sapeva: non era una clausura, era un bunker. Un rifugio costruito con la pietra della colpa e del silenzio, un luogo dove la verità non entrava mai, se non travestita da favole per bambini.
Solo un uomo, Tommaso, amico d’infanzia del padre, aveva varcato quella soglia. Tamar ricordava ancora la prima volta che lo vide: un uomo alto, gentile, con una voce calda e gli occhi pieni di ironia. Era l’unico che riusciva a far ridere suo padre. Si era sposato con una donna sudamericana, vivace e luminosa, e insieme avevano avuto una figlia, Ana Lucia. Era nata da quell’amicizia una complicità naturale, una sorellanza inconsapevole. Tamar e Ana trascorrevano ore a parlare, a sognare città lontane, a immaginare vite che nessuna delle due avrebbe mai avuto. Le estati trascorse insieme a Siena erano state per Tamar le uniche in cui aveva respirato un’aria davvero libera, senza i muri di casa Martini intorno.
Ana era diversa da chiunque altro: aveva una calma che disarmava, una sensibilità che trasformava ogni confidenza in qualcosa di sacro. Sapeva ascoltare, non giudicava, e soprattutto non faceva domande inutili. Tamar pensava spesso a lei nelle notti insonni in cui la casa sembrava troppo grande e troppo silenziosa. Aveva bisogno di qualcuno che non appartenesse a quel labirinto di colpe e sospetti, qualcuno che la guardasse dall’esterno e le ricordasse che non era prigioniera di quella storia. Forse solo parlando con Ana avrebbe trovato il coraggio di affrontare Irina, di costringerla finalmente a raccontare ciò che per anni aveva custodito come un segreto di guerra.
E in fondo, Tamar sentiva che il momento stava arrivando. Non poteva più vivere in quella sospensione. Le mani della zia tremavano più spesso, gli occhi della madre si abbassavano ogni volta che lei entrava nella stanza. L’aria stessa della casa sembrava trattenere il respiro. Sì, avrebbe dovuto trovare il modo di far parlare Irina, ma non con le accuse, non con la rabbia: con la calma di chi vuole capire. Perché ormai Tamar aveva capito una cosa essenziale — in quella famiglia la verità non si impone, si strappa via, lentamente, come una benda su una ferita che putrida.

A tavola, Tamar diede inizio al suo piano con un tono volutamente leggero, quasi distratto, ma dentro di sé sentiva la tensione vibrare come una corda tesa: «Mamma, perché non andiamo a Siena? Non ci andiamo da tanto tempo». La frase scivolò nell’aria con naturalezza solo apparente. Nina, che stava tagliando il pane con lentezza, si fermò. La fissò per un lungo istante, senza dire nulla, come se stesse pesando il senso nascosto di quella domanda. Poi, con la sua consueta calma, rispose: «Perché non fai venire Ana qui?».
Tamar esitò. Le dita giocherellavano con la forchetta, segno evidente della sua indecisione. Ana aveva la sua vita, i suoi ritmi, il suo lavoro. Era diventata una donna affermata, e la distanza tra loro – geografica e interiore – sembrava essersi allargata col tempo. Aveva seguito le orme del padre, ma invece della psicologia accademica aveva scelto la criminologia. Un mestiere che sembrava fatto per lei: lucida, analitica, con quello sguardo che riusciva a penetrare sotto la pelle delle cose. Tamar la stimava, ma la temeva anche. Portare una mente come quella dentro casa Martini sarebbe stato come accendere una luce in un luogo dove la luce era vietata. Quella casa non sopportava gli sguardi che indagano: si nutriva di silenzi, di reticenze, di mezze frasi sospese.
Irina, che fino a quel momento aveva tagliato la carne con la precisione metodica di un chirurgo, sollevò finalmente lo sguardo. Il suo viso era immobile, ma gli occhi scintillarono di un’ironia tagliente. «Nina, non ti capirò mai! Proprio una criminologa a casa nostra? Non ti basta Valeria?». La frase esplose come un colpo improvviso, e poi calò il silenzio. Il rumore delle posate si spense, e l’aria parve addensarsi. Tamar rimase immobile, le mani ferme sul tavolo. Era una battuta, certo, ma in quella famiglia le battute di Irina non erano mai solo tali. Erano lame travestite da ironia, confessioni mascherate da scherzo. E lei lo sapeva bene: le parole della zia avevano sempre un retrogusto, qualcosa che lasciava in bocca un sapore di verità non detta.
L’immagine che Tamar aveva sempre avuto delle Bellini le tornò in mente con una forza improvvisa: tre donne legate da un vincolo insondabile, come se condividessero non solo il sangue, ma la stessa anima. Tre corpi, un respiro, un’unica coscienza che si divideva in gesti diversi. E in quell’attimo, osservando la madre e la zia scambiarsi uno sguardo rapido, Tamar capì. C’era qualcosa che si muoveva tra loro, un’intesa fatta di silenzi e di paura. Quella battuta, detta con leggerezza ma intrisa di veleno, era la conferma che Nina sapeva. Non solo sapeva, ma aveva accettato di sapere.
Un brivido le attraversò la schiena. Si accorse di guardare sua madre come non l’aveva mai guardata prima: non come una donna forte e imperturbabile, ma come una complice. Forse era stata lei, in tutti quegli anni, a mantenere l’equilibrio tra le due sorelle, a vigilare perché nulla trapelasse. E Irina, pur con la sua lingua tagliente, le riconosceva quel ruolo. Tamar sentì la realtà incrinarsi: la sua famiglia, che aveva sempre considerato come un porto sicuro, si rivelava ora come una rete di complicità e silenzi.
Forse in quella casa nessuno era davvero innocente. 

Tamar non aveva contattato Ana. Ogni volta che prendeva in mano il telefono per scriverle, qualcosa dentro di lei la bloccava, come se un’ombra invisibile le trattenesse le dita. Rileggeva il nome di Ana sullo schermo, poi spegneva il display. Non era più sicura che sarebbe stata una buona idea. Ogni tentativo di comunicare sembrava un tradimento, un passo verso la fine dell’equilibrio che ancora teneva insieme la famiglia. La madre le aveva dato il consenso con apparente tranquillità, e Irina si era piegata, come al solito, ma il suo silenzio era più eloquente di qualsiasi parola. Dietro quello sguardo fisso, quasi assente, Tamar aveva letto una resistenza ostinata, un avvertimento. Tutto, in quella casa, le sussurrava di non farlo: le pareti, i rumori, perfino la luce che filtrava dalle finestre sembrava chiederle di tacere.
Nei giorni seguenti, Tamar si sentì più sola che mai. Il silenzio era diventato un essere vivo, un compagno che la seguiva ovunque. Non poteva parlarne con la madre — troppo implicata, troppo vicina al segreto — né con la zia, che pareva sorvegliare ogni suo gesto, come se potesse leggere nelle pieghe del suo viso. Anche il padre era escluso. Dire cosa, poi? Che nella cantina di famiglia giaceva un morto dimenticato, e che le donne che amava ne erano forse le custodi? Forse Alberto lo sapeva già, o forse, come tanti uomini, aveva scelto di non sapere. Di chiudere gli occhi per non vedere il mostro che dormiva accanto a lui. E in quella scelta di ignoranza, Tamar intravedeva una forma di complicità, o forse solo di amore cieco, disperato.
Si sentiva prigioniera, come quell’uomo nella cantina. Solo che la sua prigione non aveva sbarre di ferro, ma muri di abitudine, di gesti ripetuti e di affetto malato. Ogni sorriso, ogni parola di conforto era una catena che la tratteneva lì dentro. Nessuno poteva nutrire la sua curiosità, la sua fame di verità. Nessuno poteva darle da bere quella conoscenza che desiderava più dell’aria. E più cercava di reprimere quel desiderio, più cresceva, come una fiamma che arde sotto la cenere.
Nelle notti insonni, si chiedeva se non fosse già troppo tardi. Forse la verità, a forza di essere taciuta, si era pietrificata dentro di loro, trasformandosi in destino. Le sembrava di diventare ogni giorno di più come loro: una custode del silenzio, una Bellini. Ma dentro di sé, sotto quella coltre di paura, sentiva anche un altro impulso, ancora debole ma reale: una ribellione che prendeva forma, come il primo respiro dopo una lunga apnea. 

Si disse che doveva indagare da sola. Non poteva rischiare di distruggere la sua famiglia. Doveva ripartire da zero, o forse doveva iniziare proprio da quel brandello di stoffa che aveva conservato con tanta cura. Internet sarebbe stata la sua fonte: era pur sempre una giornalista, e sapeva come muoversi con discrezione. Cercò immagini, confrontò tessuti, incrociò date e firme di stilisti. Ogni dettaglio poteva essere un indizio.
Telefonò a ditte, a sartorie, a negozi specializzati in abiti d’alta moda, fingendo di essere una collezionista o una ricercatrice. Più indagava, più capiva che quel pezzo di stoffa racchiudeva una storia che non parlava solo di sangue, ma anche di ricchezza, di potere. Non era un semplice frammento di vestito: era un oggetto d’arte, un segno di appartenenza a un mondo che non avrebbe mai dovuto incrociare quello della sua famiglia.
Dopo giorni di ricerche, trovò una corrispondenza. Il tessuto apparteneva a una collezione della stilista francese Élise De La Croix. Tamar posò la stoffa e rimase immobile. Ancora quel nome. Quel nome che l’aveva perseguitata, che aveva segnato la fine della sua carriera a Milano. Era stata proprio quella storia, qualche settimana prima, a farla licenziare – o meglio, a spingerla a sbattere la porta del giornale.  Aveva creduto che fosse solo un caso di gossip, una di quelle indagini superficiali che detestava, sulla ricchezza e sulla eredità. Ma ora poteva riprendere il filo, ricucire la trama interrotta e trasformarla in un nuovo racconto, uno che sentiva suo, in cui ogni dettaglio doveva avere finalmente un senso.
Le tornò in mente il volto del suo direttore, lo sguardo ironico con cui le aveva detto che la verità non andava cercata, perché non interessavano a nessuno. E il nome di Paolo. Paolo, il collega che l’aveva guidata quando era solo una giovane promessa. Lui l’aveva insegnata a scavare, a non fidarsi delle versioni ufficiali, a leggere tra le righe. Forse lui avrebbe potuto aiutarla. Non doveva dirgli la verità, non ancora, ma almeno chiedergli una mano.
Prese il telefono. Le mani le tremavano appena, ma la voce, quando parlò, era ferma. «Paolo...» disse, e dall’altro capo del filo ci fu un silenzio breve, quasi incredulo. Poi la sua voce: «Finalmente. Pensavo che non avrei più sentito la tua voce». Tamar chiuse gli occhi, sentendo un nodo sciogliersi dentro. Lui le confessò che aveva provato a contattarla più volte, subito dopo la sua fuga da Milano, ma senza successo. Conosceva troppo bene il suo carattere: risoluto, fiero, orgoglioso. Aveva capito che sarebbe stata lei, prima o poi, a decidere quando tornare. E quel momento era arrivato. I tempi, come sempre, li aveva dettati Tamar.

«Paolo, ho capito… ho sbagliato ad andarmene così.» La voce di Tamar era più bassa del solito. Ogni parola sembrava uscire a fatica, come se le pesasse più del necessario. Dall’altra parte del telefono, Paolo restò in silenzio, immobile, con il respiro trattenuto. C’era qualcosa dietro quella frase, qualcosa che andava oltre la semplice ammissione di colpa. Tamar non era il tipo da chiedere scusa: il suo orgoglio la proteggeva come una corazza. Perché proprio ora? Perché proprio lui? Non disse nulla. Gli bastava ascoltare quella voce che non sentiva da mesi. Era come riaprire una finestra chiusa da troppo tempo, come respirare dopo una lunga apnea. Per un istante gli parve che tutto potesse ricominciare.
«Vorrei riprendere,» disse lei, e stavolta la voce aveva un filo di fermezza. «Vorrei sapere di più sui De La Croix.»
Paolo si irrigidì sulla sedia, lo sguardo fisso davanti a sé. Quel nome — De La Croix — era un vortice di potere, denaro e scandali. La famiglia che nessun giornalista riusciva ad avvicinare troppo senza bruciarsi. L’avevano chiamata in mille modi: dinastia, mistero, leggenda. Ma lui sapeva che sotto tutto quel fascino c’era qualcosa di marcio. Tamar lo sapeva anche. Pensò per un attimo che volesse solo un pretesto per tornare a lavorare. O forse — e l’idea lo inquietò — aveva continuato da sola, senza di lui, scavando dove nessuno avrebbe dovuto scavare. Decise di non interromperla. Sapeva che se l’avesse messa alle strette, Tamar si sarebbe chiusa come un riccio.
«Cosa vuoi sapere?» chiese infine, cercando di mantenere un tono neutro.
«Chi sono davvero. Dove vivono. E soprattutto, come è cambiata la collezione della stilista negli anni. Voglio studiarla, capire come si è evoluta.» La sua voce era calma, ma dietro quella calma Paolo percepì un’urgenza. Non era solo un’indagine giornalistica: c’era qualcosa di personale, intimo. Il suo istinto di reporter gli diceva che Tamar sapeva più di quanto volesse ammettere.
Lui restò in silenzio qualche secondo, poi chiese piano: «Tamar, sei sicura che sia solo questo?»
Lei esitò, poi cambiò tono: «Paolo, perché non vieni a Perugia?»
L’invito lo colpì come un pugno inatteso. Rimase fermo, il telefono caldo contro l’orecchio. Non rispose subito. Era la famiglia De La Croix che la interessava davvero, o era solo un modo per rivederlo? Forse entrambe le cose. Avrebbe voluto che fosse la seconda ipotesi — che quella telefonata non fosse solo lavoro, ma un modo per ritrovarsi. Eppure, anche la prima gli bastava. L’importante era che Tamar lo volesse vicino. 
Tamar sapeva che prima o poi avrebbe dovuto dirlo. Aveva provato a rimandare, a fingere che quella decisione non avesse peso, ma dentro di sé sentiva che la casa stessa, con i suoi muri saturi di silenzio, le chiedeva di parlare. A tavola, mentre il rumore delle posate riempiva l’aria come un battito costante, si schiarì la voce e disse con tono apparentemente disinvolto: «Ospiteremo una persona». Tutti si fermarono. Le mani sospese, i bicchieri a mezz’aria. I Martini non avevano mai ospitato nessuno. Quella casa era sempre stata un santuario chiuso, un territorio inviolabile dove anche le voci sembravano entrare solo se autorizzate.
Nina posò lentamente la forchetta, senza parlare, come se stesse cercando di prevedere le conseguenze di ogni parola. Tamar respirò a fondo e aggiunse: «Ho invitato un mio amico. Paolo».
Il nome bastò a riempire la stanza. Lo conoscevano, almeno di nome. Paolo, il giornalista che era stato il mentore di Tamar a Milano, quello che l’aveva sostenuta nei primi anni di redazione, quando il suo entusiasmo superava l’esperienza. Ma nient’altro. Tamar non aveva mai raccontato davvero la sua vita in quella città: né le tensioni con il direttore, né la fuga improvvisa, né il motivo reale per cui aveva lasciato tutto.
Irina incrociò lo sguardo di Nina, poi si lasciò andare con il suo tono tagliente, che era insieme ironico e affettuoso: «Prima una criminologa, adesso un giornalista! Nina, che ci combini?». Le parole caddero come una scintilla su un terreno già pronto a bruciare.
Tamar la guardò perplessa, confusa. Cosa c’entrava la madre? Era stata lei a invitare Paolo, non Nina. Ma Irina continuò, con le mani a mezz’aria come in un gesto teatrale: «Lo so che ha venticinque anni, ma mi aspettavo una riunione di famiglia! E poi, sai Tamar, io, tua madre e tua zia Erica siamo…» Fece una pausa, cercando le parole, ma non le trovò. «Avrei trovato il momento giusto per dirlo, ma ora…». Si fermò di colpo, quasi pentita di essersi spinta troppo oltre.
Nina, invece, sorrise. Un sorriso piccolo, quasi impercettibile, ma diverso dal solito: calmo, lucido, con un bagliore nuovo, come un fuoco che tornava a brillare dopo anni di cenere. Alberto, seduto accanto, la osservava in silenzio, come chi sa che è meglio non intromettersi quando le donne Bellini parlano. Nella loro casa le parole degli uomini pesavano sempre meno, come se ogni frase maschile fosse solo un rumore di fondo.
Irina, non contenta, tornò all’attacco: «A lui dici tutto, eh? A me invece tocca scoprirlo sempre per ultima!» Il tono era quello di sempre, ma dietro l’ironia c’era un filo di rancore. Nina rise piano, quella risata bassa e controllata che sembrava voler coprire qualcosa: «No, non te lo faccio scoprire. Te lo faccio vivere».
Irina sbuffò, ma un lampo di complicità le attraversò il volto. «Un modo gentile per dirmi che siamo dentro un tuo piano, eh?» ribatté.
«Perché, non ti piacciono?» rispose Nina con una leggerezza che aveva qualcosa di disarmante.
Irina rifletté un momento, poi scosse la testa, concedendole un sorriso vero, più umano del solito. «Certo che mi piacciono… mi mancano, anzi. Ma solo quando non sono io la vittima.»
«Non lo sarai, lo sai bene. Non preoccuparti» disse Nina, continuando a sorridere.
«Ah no?» replicò Irina, inclinando la testa come un’attrice sul punto di recitare la battuta più attesa. «E allora chi sarà il povero malcapitato?»
«Vuoi saperlo già da ora?» chiese Nina, divertita.
«Sì, sono vecchia. Non ho più la forza di starti dietro. Tu combini guai e io devo sistemarli.»
Nina la guardò, poi scoppiò in una risata piena, contagiosa, così insolita che per un attimo Tamar ebbe la sensazione di non aver mai sentito davvero sua madre ridere. Nei suoi occhi brillava un guizzo vitale, una scintilla di giovinezza che sembrava cancellare anni di silenzio e malinconia. Persino Alberto, che raramente mostrava emozioni, si accorse del cambiamento. «Doveva accadere,» disse piano, come chi constata l’inevitabile.
Irina annuì, ironica ma più dolce: «Già. Tamar deve diventare una Bellini completa.» Lo disse con una voce che sembrava un misto di scherzo e profezia.
Quelle parole restarono sospese, come una sentenza. Tamar le sentì rimbalzare dentro, lente, pesanti. Tutto, all’improvviso, le apparve ribaltato. Forse non erano le zie le assassine. Forse lo era la madre, e loro l’avevano solo protetta. Ma l’idea era insopportabile. Nina, così pacifica, così metodica, così refrattaria alla violenza, non poteva aver fatto del male a nessuno. Eppure… un cadavere, due fantasmi, silenzi troppo lunghi. Tamar sentì un brivido correre lungo la schiena. Forse quella tavola, quella cena, non era solo una riunione di famiglia. Forse era l’inizio di qualcosa di più grande. Un risveglio. O una resa dei conti.


