Paolo le aveva detto: «Qualche giorno ancora e poi verrò a Perugia». Quelle parole, così semplici, avevano portato a Tamar un sollievo improvviso, un respiro di fiducia, ma subito dopo anche una scossa di inquietudine profonda. Gli aveva chiesto aiuto prima di sospettare di sua madre, prima che ogni certezza iniziasse a sgretolarsi. Ora, però, non sapeva più se avesse fatto bene. Ogni pensiero su Paolo era come un pendolo: oscillava tra la speranza di non essere sola e la paura di aver appena coinvolto qualcuno che amava in un destino oscuro. Aveva bisogno di una presenza amica, e Paolo, per un periodo, era stato più che un amico: era stato il suo punto fermo, la sua bussola. Ma era giusto trascinarlo dentro quella spirale di segreti e silenzi che avvolgeva la sua famiglia? E se avesse scoperto qualcosa? Se, da giornalista, avesse intuito troppo e deciso di non tacere?
Lo aveva chiamato perché si fidava di lui, perché sapeva che Paolo non avrebbe mai tradito la parola data. Avevano lavorato insieme, condiviso notti di redazione, caffè freddi e discussioni infinite su ciò che è verità e ciò che è solo notizia. Ma ora temeva che quella stessa fiducia potesse trasformarsi in un’arma a doppio taglio. Cosa avrebbe pensato Paolo di lei se avesse scoperto la verità? Che era la figlia di un’assassina? O peggio, di una serial killer? Forse lo avrebbe considerato un caso da manuale, un soggetto interessante per un articolo. O forse, conoscendolo, avrebbe cercato di proteggerla. E se così fosse stato, non si sarebbe solo rovinato la carriera: avrebbe rischiato la vita. L’idea che il suo arrivo potesse metterlo in pericolo le fece tremare le mani.
Avrebbe voluto chiedere consiglio, ma a chi? La madre era sempre stata la sua confidente, una donna che non aveva bisogno di spiegazioni, perché capiva tutto al volo. Tra loro bastava un gesto, uno sguardo, una parola sospesa. Ma con il passare degli anni quella sintonia si era incrinata, e poi quasi spezzata quando Tamar si era trasferita a Milano. Lì aveva imparato il silenzio, la distanza. Eppure, fino a poco tempo prima, era convinta che bastasse un incontro, un abbraccio per ritrovare il legame di un tempo. Adesso, invece, quel legame sembrava morto. Non riusciva più a sentire sua madre, come se un velo invisibile, una nebbia spessa, avesse cancellato la loro intesa. Quel dubbio — terribile e necessario — era diventato un muro invalicabile, un abisso tra loro.
«Tamar, aiutami, andiamo a fare compere» disse Nina, apparendo nel salone e interrompendo i suoi pensieri. Tamar si alzò lentamente dal divano, come se riemergesse da un sogno. Si cambiò in fretta, salì nella sua stanza, poi scese era pronta. Credeva che sarebbero andate al supermercato, come sempre, ma Nina prese la via del centro. Non era una spesa. Era qualcos’altro. Era shopping.
«Dobbiamo comprare delle coperte, lenzuola nuove» disse la madre con tono pratico, mentre attraversavano il corso principale. Tamar comprese subito: voleva che la stanza per Paolo fosse perfetta, accogliente, priva di ombre. «Sì, mamma… ma quale camera gli diamo?» chiese cercando di nascondere la curiosità dietro un sorriso. Avevano due stanze libere, e ogni scelta, in quella casa, aveva un significato. «Quella che dà sul retro» rispose Nina, senza esitare.
Tamar annuì, ma dentro di sé sentiva un brivido: il retro della casa era la zona più silenziosa, quella dove il tempo sembrava fermarsi. La madre scelse con attenzione maniacale: quattro set di lenzuola, due chiaramente femminili, delicate, dai toni pastello. Tamar la guardò confusa, poi provò a scherzare per sciogliere la tensione: «Mamma, Paolo è un maschio».
Nina alzò lo sguardo, ferma, con quel sorriso sottile che non spiegava mai nulla: «Lo so… ma ospiteremo anche una mia vecchia amica.»
Tamar si immobilizzò. Una vecchia amica? Da quando sua madre aveva amiche? La domanda rimase sospesa, senza risposta. «Viene qui» continuò Nina con voce quieta ma ferma. «Mi ha chiesto di ospitarla per un po’. Ha appena perso il padre.»
Tamar restò in silenzio. Non era stupita dalla generosità della madre — quella era sempre stata la sua natura — ma dall’idea stessa che avesse mantenuto un legame affettivo fuori dalla famiglia. Aveva sempre creduto che le sorelle Bellini bastassero a se stesse, un piccolo mondo chiuso e perfetto. Ora invece scopriva che Nina aveva una vita sotterranea, fatta di persone sconosciute, di affetti rimasti nell’ombra. Chi era questa donna? 
Camminarono ancora per qualche minuto tra le vetrine illuminate. Tamar la osservava in silenzio. Nina sembrava più viva, più decisa del solito. Ogni gesto — la scelta dei tessuti, la cura nel piegarli, il modo in cui parlava con la commessa — rivelava un’energia nuova. Non era più solo la madre tranquilla e riservata che conosceva. Era come se qualcosa dentro di lei si fosse riacceso. E Tamar cominciò a temere che l’arrivo di Paolo e di quella misteriosa donna non fosse un semplice caso, ma parte di un disegno più grande, un destino che incombeva su di lei sul peccato della loro famiglia per punirli. Due ospiti. Due presenze. Due chiavi pronte a scardinare, insieme, i segreti di casa Martini.

Rientrarono a casa con le borse ancora piene e le parole che continuavano a ronzare nell’aria, come se il dialogo non volesse spegnersi del tutto, come se le frasi pronunciate avessero lasciato scie di significato sospese tra le strade. Tamar aveva parlato tanto, forse troppo. Raccontando di Paolo si era lasciata andare, e più parlava più la voce le tremava, come se scavasse dentro se stessa. Aveva detto più di quanto avrebbe voluto, ma con la madre era sempre così: ogni volta che tentava di trattenersi, qualcosa cedeva, e l’anima le usciva di bocca, viva, disarmata. Ogni parola diventava confessione. Eppure non si pentiva. Quella conversazione, per quanto rischiosa, le aveva fatto bene. Era stato come liberare il respiro dopo un’apnea troppo lunga. Si sentiva più leggera, quasi purificata. Anche se la ragione le sussurrava che aveva commesso un errore, provava un senso di pace insolita, profonda, come se un filo invisibile, spezzato da anni, si fosse finalmente riannodato tra lei e sua madre. Un filo fragile, ma vivo.
Si sedette stanca sul divano, lasciando che il silenzio tornasse a occupare la casa come una coperta pesante. Guardò la finestra, la luce che calava lentamente dietro le colline, le ombre che si allungavano come pensieri. Per un istante chiuse gli occhi, assaporando quel fragile equilibrio. Poi, come se un tarlo improvviso le avesse morso la mente, alzò lo sguardo verso Irina, che stava sistemando delle carte sul tavolo, assorta come sempre nei suoi riti quotidiani.
«Zia,» disse Tamar con voce bassa, «ma chi è questa amica di mamma che viene a trovarla?»
Irina sospirò, posando i fogli con lentezza, lo sguardo fisso sul vuoto. «Un’amica… una vecchia amica,» rispose dopo un lungo silenzio, in quel tono che non chiariva ma apriva invece un mare di sottintesi, come se la risposta non fosse una parola ma un intero passato da rievocare.
«Ma io la conosco?» insistette Tamar, sporgendosi un poco, attratta come da un segreto che non sapeva di cercare.
«Sì,» rispose Irina, «quando eri bambina veniva spesso. Ogni tanto tua madre ti portava anche da lei.»
Tamar provò a ricordare. Le affiorarono immagini confuse: un giardino con una fontana, risate di donne, il profumo di legno e viole, una figura vestita di chiaro che le accarezzava i capelli. Ma tutto era sfocato, come un sogno che si sbriciola al risveglio. «Non me la ricordo,» disse piano, quasi imbarazzata.
Irina sorrise, un sorriso lento, venato di malinconia. «Eri troppo piccola,» disse. «Poi, quando sei cresciuta, Nina ha deciso che ormai eri grande. Dovevi vivere la tua vita, non la sua.»
Tamar corrugò la fronte, cercando di comprendere davvero. «Perché? Se la frequentavo, non avrei vissuto la mia vita?»
Irina abbassò lo sguardo, come se quella domanda fosse troppo antica per avere ancora una risposta chiara. «Certo che sì,» mormorò infine. «Ma avresti scelto diversamente. E Nina non voleva.»
Seguì un silenzio lungo, pieno di significati che nessuna delle due osava nominare. Tamar restò zitta, sospesa tra curiosità e timore. Quelle parole le giravano in testa, come schegge di un enigma che rifiutava di ricomporsi. Con Irina era sempre così: parlava per enigmi, come un oracolo vivente, e i suoi segreti si avvolgevano in spirali di ambiguità. Era un libro aperto, sì, ma scritto in una lingua che solo chi la conosceva davvero poteva intuire, e Tamar ancora non la sapeva leggere fino in fondo.
Si alzò piano, senza aggiungere altro, e si avviò verso la sua stanza. Ogni passo le sembrava più pesante del precedente, come se portasse con sé tutto il non detto della giornata. Sulla soglia si voltò un attimo a guardare Irina: la zia era immobile, la testa inclinata di lato, come se stesse ascoltando qualcosa che Tamar non poteva udire. Quell’immagine le rimase impressa, come una fotografia mentale.
Mentre saliva le scale pensò che, forse, quella “vecchia amica” della madre era la chiave. Una chiave per aprire una finestra sul passato, su una parte di Nina che nessuno conosceva più. Forse quella donna portava con sé la risposta a tutte le domande che la tormentavano. Eppure, dentro di sé, Tamar percepiva anche un brivido sottile: la sensazione che quell’arrivo avrebbe scosso gli equilibri della casa, e che nulla, dopo, sarebbe stato più lo stesso. Un presagio. 

La mattina dopo, quando Tamar si alzò, la casa era immersa in quella quiete sospesa che segue una colazione veloce prima di andare al lavoro. La madre e il padre erano già usciti per andare; solo zia Irina era rimasta, seduta sul divano come una sentinella. Tamar fece colazione in silenzio, poi la raggiunse. La zia aveva l’aria di chi sa già qualcosa e attende solo che gli altri si accorgano.
«Oggi verrà l’amica di mamma…» disse Irina senza voltarsi, con voce calma ma tesa. «Ma credo che zia Erica arriverà prima.»
Tamar rimase perplessa. Dal modo in cui la zia aveva pronunciato quella frase, sembrava che la venuta di Erica non fosse casuale, ma una reazione inevitabile, come se l’arrivo dell’amica della madre avesse messo in moto un vecchio meccanismo di gelosia o di controllo. Forse zia Erica non vedeva di buon occhio quell’amicizia, forse la temeva. Tamar decise di non chiedere: avrebbe osservato, e avrebbe capito da sola.
C’era però un’altra curiosità che la tormentava, più urgente di ogni altra. «Ma chi è questa amica di mamma?» chiese infine. «Come si chiama?»
Irina sollevò lo sguardo e rispose con apparente semplicità: «Elise.»
Tamar impallidì. Quel nome la colpì come un colpo secco. Elise. Lo stesso nome della stilista, la donna legata al misterioso brandello di stoffa che teneva nascosto. Per un istante le parve che tutto si stesse collegando. «A proposito di Elise,» disse cercando di mantenere un tono neutro, «non parlo dell’amica di mamma, ma della stilista. Tu che leggi sempre tutto… da quanto tempo crea abiti?»
Irina scrollò appena le spalle. «Da quando era adolescente. Il padre non voleva… ma conosci Nina, se lei decide qualcosa, tutti devono seguirla.»
Tamar la fissò. Ancora una volta la zia stava fondendo due storie in una, come se il confine tra realtà e finzione fosse per lei solo una sfumatura. Era il suo talento: unire fili diversi e farne una trama credibile, anche quando era assurda. Tamar l’aveva sempre ammirata per questo, e nel suo lavoro di giornalista aveva spesso fatto l’opposto — districare i fili, separare ciò che era vero da ciò che veniva raccontato per sembrare tale.
Con un sorriso appena ironico chiese: «Quindi l’amica di mamma è la stilista?»
Irina la guardò dritta negli occhi. «È solo Elise.»
Tamar sorrise anche lei, ma dentro di sé sentiva che qualcosa si muoveva. Se la zia si rifiutava di dire di più, voleva dire che la verità era più vicina di quanto volesse ammettere. «E dove si sono conosciute?» insistette ironica.
«A scuola,» rispose Irina. «Erano amiche di banco.»
Tamar rimase interdetta. Non aveva mai saputo davvero nulla della giovinezza di sua madre. Le zie le avevano raccontato frammenti, ma erano sempre sembrati più fiabe che ricordi. «Che scuola ha fatto mamma?» chiese, come se fosse la prima domanda di un’intervista.
Irina si portò una mano al mento. «Sai che non mi sono mai interessata? Doveva solo fare il suo lavoro.»
«Zia,» replicò Tamar, sconcertata, «l’hai mandata a scuola e non sai nemmeno che diploma ha la mamma?»
Irina la fissò, imperturbabile. «E chi ha detto che ha un diploma?»
Tamar sgranò gli occhi. La madre era sempre sembrata colta, elegante, con quella naturale sicurezza che solo chi ha studiato sa trasmettere. «Mamma non ha un diploma?»
«E che se ne faceva?» ribatté la zia, con un tono sprezzante.
«Per trovare lavoro… per cultura. Studiare serve.»
Irina rise piano. «Tua madre ha un lavoro.»
«Sì,» insistette Tamar, «ma l’ha assunta papà. Gli fa da segretaria.»
«Perché ha voluto lei così.»
Tamar non capiva. «E prima? Che lavoro faceva prima?»
Irina rimase in silenzio per un lungo momento. Poi, con un mezzo sorriso, disse: «Lavorava per me.» Fece una pausa, e aggiunse, quasi con ironia: «O forse ero io a lavorare per lei.»

Tamar non aveva ottenuto risposte vere. Bruciava di curiosità: voleva sapere tutto di sua madre — ma che lavoro aveva davvero fatto? Irina sospirò, mettendosi le mani in grembo come a scacciare un pensiero fastidioso. «E chi l’ha mai capito? — disse — Le chiedevo di fare una cosa e lei ne faceva un’altra. Quante volte mi ha messo nei guai… però il padre di Elise la adorava, le perdonava tutto.»
«Quindi eravate amici di famiglia?» incalzò Tamar.
«Io con Armand? — rise Irina con disprezzo — Ma non scherziamo. Quel vecchio pazzo. Solo Nina riusciva a tenerlo a bada.»
Tamar si sentì sfinita: la zia stava di nuovo mescolando fili diversi, confondendo Elise amica con Elise De La Croix, la stilista figlia del magnate Armand. Non cercò di correggerla; era inutile spiegare al vento.
In quel momento la porta si aprì ed entrò zia Erica. Tamar le corse incontro come faceva da bambina; Erica la guardò con affetto e frugò nella borsa: "Questo è per te", disse, porgendole qualcosa. Erica viaggiava spesso — per lavoro, anche se Tamar non aveva mai capito esattamente quale. E a ogni rientro portava sempre un dono.
Le donne si misero a chiacchierare; Irina e Nina si scambiarono battute mentre Alberto ascoltava, divertito ma un po’ imbarazzato dalla vivacità femminile.
Non appena Erica si fu sistemata, Tamar, senza nascondere la sua curiosità, chiese: «Zia Irina mi ha detto che sei andata dai tuoi. È vero?»
Erica lanciò uno sguardo a Irina, come a misurare quanto la nipote sapesse. Irina abbassò il giornale e rispose secca: «Sì, ha dei genitori.»
Erica la guardò, sorpresa.
«Credevo che tu e mamma foste sorelle», disse Tamar, confusa.
«Lo siamo», rispose Erica con calma.
«E allora perché avete genitori diversi?» chiese Tamar.
Erica la fissò con fermezza: «Perché abbiamo lo stesso sangue.»
A Tamar affiorò un ricordo puerile: la favola che le raccontavano da piccola, quella in cui Nina aveva salvato Erica da “mostri” donandole il proprio sangue e facendola così sua sorella. Erica prese il filo del racconto: «Sì, genitori diversi ma stesso sangue. Tua madre mi ha salvato la vita.»
Poi volgendo lo sguardo verso Irina, i suoi occhi si fece più taglienti. Irina si difese: «Era una decisione del vecchio. Dovevo mandare qualcuno.»
«E tu hai scelto me», ricordò Erica.
«Volevi essere come Nina» ribatté Irina.
«Come Nina non si diventa», tagliò corto Erica. «Inventati qualcos’altro.»
Irina fece spallucce: «È andata bene.»
«Solo grazie a Nina», ammise Erica, poi, Irina con un tono quasi affettuoso, aggiunse: «E grazie a me.»
Erica rifletté, poi disse: «Ecco perché è arrivata subito. Mi sono sempre chiesta come avesse fatto a venire così in fretta.»
«Sì — rispose Irina con ironia — perché Nina sa volare.»
«Non ti sopporto quando parli così», sbottò Erica. «Ho capito che mi aveva seguita. L’ho capito subito.»
Irina la punzecchiò: «Bene, sei diventata più perspicace.»
Erica evitò la polemica; non cercava scontri. Chiese invece: «È arrivata?»
«Sta arrivando, questa sera», rispose Irina.
«E il vecchio?» domandò Erica, con uno sguardo immediatamente severo.
Irina fece una smorfia impassibile: «Se se lo porta, lo mettiamo in cantina.»
«Nina non lo permetterebbe», protestò Erica.
«Io non voglio ceneri in casa mia», ribatté Irina. «Non voglio morti in casa. Qui no.»
A quelle parole, Tamar sbiancò. Le avevano parlato con noncuranza di cantine e di corpi, e lei — l’aveva visto con i propri occhi — 

