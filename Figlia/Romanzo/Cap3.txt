La vita a Perugia continuava immobile, sospesa in un silenzio che non aveva direzione né tempo. I giorni scivolavano uguali, i minuti mutavano con un’inerzia che pareva studiata. Tamar temeva quell’immobilità più di ogni altra cosa: la sentiva entrare sotto pelle, insinuarsi nei gesti quotidiani, nel modo in cui posava una tazza, apriva una finestra, respirava l’aria sempre uguale del mattino. Era una quiete che non curava ma anestetizzava. Guardava sua madre e si vedeva in lei, come se il tempo avesse solo cambiato i nomi ma non le vite. Nina almeno aveva scelto quella città, se l’era costruita intorno come un rifugio o forse come una prigione gentile, fatta di abitudini, silenzi e piccoli gesti che tenevano insieme la solitudine. Tamar no: a Perugia ci era nata, ci era fuggita, e adesso la trovava di nuovo addosso, inevitabile, come una pelle che non riusciva a togliersi. Ogni volta che tentava di pensare al futuro, la città le rispondeva con la lentezza di chi ha deciso di non cambiare mai.
Milano non era lontana, eppure le sembrava irraggiungibile, come un ricordo che sbiadisce ogni volta che si cerca di toccarlo. C’era davvero stata? Aveva davvero firmato articoli, corso per le strade col taccuino in mano, parlato con sconosciuti che diventavano notizie? Ricordava l’odore dell’inchiostro, le luci al neon della redazione, il rumore dei computer che restavano accesi anche di notte. Ma ora tutto le appariva come una favola che le zie le raccontavano quando era bambina: una di quelle storie di mondi lontani che si spengono al mattino, lasciando in bocca il sapore vago dell’avventura. Non sapeva più distinguere se fosse stata davvero lei a vivere quella vita o se l’avesse solo sognata troppo intensamente.
Si accorgeva, giorno dopo giorno, di abitare dentro le storie di sua madre, Ma quelle storie almeno avevano la grazia delle favole: c’erano principi, battaglie, fughe, promesse che finivano bene. Ora invece l’eroina che da bambina la incantava era diventata un ricordo sbiadito, un riflesso caldo nel vetro opaco del presente. Nella storia che viveva non c’era più nulla di eroico, ma solo il consueto che si ripeteva ogni giorno, in un ciclo lento e prevedibile. Le giornate scorrevano come pagine copiate a mano: le stesse parole, gli stessi silenzi, e un’attesa muta che non prometteva nulla, se non il ritorno della notte.
Aveva venticinque anni. Lo ripeteva a se stessa come una formula che non portava sollievo, ma solo la consapevolezza del tempo che scorreva senza direzione. Venticinque anni, diceva anche la zia, con quell’enfasi che gli adulti mettono quando credono di nominare una soglia, un passaggio, una trasformazione. Ma per Tamar quella soglia non conduceva all’età adulta: era il confine che segnava il risveglio dal sogno. La vita di Milano, la cronaca, le voci registrate, le luci delle redazioni... tutto era stato un sogno, e ora ne sentiva il distacco come una ferita che non sanguina. Un sogno che l’aveva fatta vivere, respirare, credere di essere grande, indipendente, donna. Adesso restava il risveglio: lento, pesante, in una casa che odorava di legno vecchio e silenzio, dentro una città che sembrava addormentata da secoli. E mentre camminava per le vie deserte al tramonto, Tamar si domandava se l’immobilità fosse davvero un nemico o una forma diversa di pace, quella che arriva solo quando non si ha più il coraggio di scappare.

Poi, una mattina chiara e lenta, mentre i genitori erano al lavoro, la vecchia zia la chiamò in cucina. La voce di Irina non aveva la consueta ironia, non vibrava di sarcasmo o di leggerezza: era una voce bassa, trattenuta. Tamar la trovò seduta vicino alla finestra, avvolta in una vestaglia spenta, le mani intrecciate sul grembo, lo sguardo perso verso il cortile dove il sole disegnava strisce di polvere nell’aria.
«Nina vuole che ormai tu sappia», disse piano, come se ogni parola le costasse uno sforzo fisico. Tamar la fissò, sorpresa. Sapere cosa? Le sembrò, all’inizio, una delle solite frasi enigmatiche della zia, una di quelle battute che nascondevano un sorriso in arrivo. Ma no, quella volta non c’era alcun sorriso, solo una stanchezza densa, una gravità che non le apparteneva. Zia Irina era troppo seria, troppo... vuota di parole. E a lei la mancanza di parole pesava come un presagio che non si osa decifrare.
Tamar sentì il cuore accelerare, come se il tempo si fosse improvvisamente ristretto intorno a quella cucina. Cosa doveva sapere? Perché proprio ora? Qualcosa di importante, forse di grave, e la paura le entrò nelle mani, le fece tremare le dita. Di colpo si rese conto che quella madre immobile, quasi senza vita, le era invece essenziale. Non voleva perderla. Senza di lei, senza quella stabilità discreta e quella coerenza fatta di silenzi, la sua vita non avrebbe più avuto forma. Si rese conto di non averlo mai detto, neppure a se stessa. Nina era il suo equilibrio, la sua misura silenziosa. E quella possibilità di perderla la trafisse come una fitta improvvisa.
«Zia», chiese tremando, «che cos’ha la mamma? Sta male? Perché non me l’avete detto? È malata?». Le parole le uscivano a scatti, come se corressero per arrivare prima della risposta. Irina rimase in silenzio ancora un momento, fissando le mani di Tamar, poi sollevò lentamente lo sguardo. «Non ho mai visto tua madre malata», disse con calma. «Solo una volta. Quando l’ho presa con me. Quando l’ho portata a casa mia. L’ho stretta per la prima volta, scottava. Ho dormito con lei per riscaldarla. Tre giorni. Non sapevo cosa fare. Poi mi sono svegliata... e lei era in cucina. Mi preparava un caffè. Era il suo modo di dirmi grazie. Sai, tua madre non parla tanto. Per lei i gesti sono le sue parole».
La voce della zia si incrinò appena, come se quella memoria le fosse rimasta addosso. Tamar ascoltava immobile, quasi in trance. Sapeva che Irina aveva adottato le due sorelle, ma non che avesse salvato sua madre. Quel racconto la spaventava e la commuoveva insieme. Si sentiva improvvisamente più piccola, come se la sua infanzia le fosse tornata addosso con tutto il peso del non sapere. Guardò le mani della zia, nodose, ferme sul tavolo, e si accorse che tremavano. Non per debolezza, ma per la memoria di ciò che non si può più tacere.
Ma le parole della zia sulla malattia di sua madre erano state troppo veloci, troppo sicure, come se volessero coprire qualcosa o spostare la verità più in là nel tempo. Quel tono deciso, quella calma improvvisa avevano il suono di un’ombra. Irina era troppo seria, troppo compresa nel proprio silenzio, e i suoi occhi non guardavano Tamar: guardavano altrove, come se vedessero un passato che non voleva essere rievocato. Tamar la osservava, incapace di leggere il significato nascosto dietro quel volto composto. La madre stava male, ne era certa. Non poteva essere solo un’impressione. «Ma mamma sta male?» chiese nuovamente, con voce appena percettibile. Poi si fermò, come se quella domanda l’avesse ferita nel pronunciarla. Non voleva dirla, ma doveva. Sentiva che l’incertezza faceva più paura della risposta. Il pensiero la trapassò come un coltello di ghiaccio: «Sta per morire?».
Irina spalancò gli occhi, un lampo di collera e offesa insieme. «Tua madre morire? Se mi muore un’altra volta, la uccido io». Il tono era aspro, eppure c’era qualcosa di affettuoso, quasi protettivo. Tamar rimase disorientata. In quell’attimo la zia sembrò tornare quella di sempre: sarcastica, pungente, con quella vena di cinismo che serviva più a difendersi che a ferire. Non capiva più nulla. Prima seria, serissima, poi improvvisamente ironica. Cosa c’era sotto? Uno dei suoi soliti giochi? Una di quelle schermaglie in cui Irina mascherava l’emozione con il sarcasmo? No, qualcosa era diverso. Sentiva che questa volta la zia non giocava affatto.
«Zia, spiegati meglio. Non mi fai capire niente», insistette Tamar, cercando di dominare la tensione che le saliva alla gola. Irina sospirò, si passò una mano tra i capelli, in un gesto meccanico. «Mi è difficile trovare le parole», mormorò infine. «Se ci fosse Erica sarebbe meglio. Lei sa sdrammatizzare tutto.» Quelle parole caddero pesanti, come se la zia stessa non si fosse accorta di aver detto troppo. Tamar si aggrappò a quell’appiglio: «A proposito, quando ritorna?».
«Al più presto», rispose Irina dopo una pausa. «Sta dai genitori.» Disse “genitori” con naturalezza, ma quella parola, detta così, aprì un varco nella mente di Tamar. «I genitori?» ripeté, irrigidendosi. «I suoi? Vuoi dire... i miei nonni?».
Il silenzio che seguì fu quasi fisico. Irina non rispose subito. Guardava fuori, verso la finestra dove la luce entrava obliqua, disegnando strisce d’oro sulla tovaglia. Tamar sentì il cuore batterle nelle orecchie. Quella parola — genitori — rimbombava dentro di lei come un’eco che non voleva spegnersi. Se Irina aveva detto “genitori”, significava che i suoi nonni erano vivi. Vivi. Non come le avevano raccontato. Era questo che la zia voleva dirle? Era questo che da giorni cercava di prepararle?
Le avevano sempre detto che la nonna era morta quando lei era piccola. Da bambina si era costruita un’immagine vaga, una donna dai capelli bianchi che la sollevava in braccio, una figura sfocata tra sogno e memoria. Non ricordava una voce, solo la sensazione di calore, come una coperta morbida. Eppure ora, nelle parole di Irina, quella donna tornava presente, reale. La nonna non era morta. 
Irina continuava a guardare fuori, come se temesse di incrociare gli occhi di Tamar. Le labbra si mossero appena, ma la voce non uscì. La stanza sembrava più piccola, compressa tra verità e paura. Tamar si accorse che respirava più forte, che la tensione di poco prima si era trasformata in una fame nuova: quella del sapere. La paura si era sciolta, lasciando dietro di sé una curiosità febbrile. Ora voleva capire tutto, ogni omissione, ogni segreto. Il sapere non la spaventava più. 

«Quindi i nonni sono vivi?» chiese Tamar, la voce incrinata, quasi un sussurro che si perse nell’aria ferma della cucina. Irina sospirò, come se avesse trattenuto troppo a lungo un pensiero che finalmente, suo malgrado, le sfuggiva. «Nina mi mette sempre nei guai… confonde tutto. La sua vita è un labirinto. Chi ci entra rischia di non uscirne più: morto, se gli va bene.» La frase, pur intrisa di quel sarcasmo che era la sua corazza, aveva un peso nuovo. Non era una battuta, ma una confessione travestita. Tamar lo sentì: dietro l’ironia c’era la stanchezza di chi ha sopportato troppo e non sa più come raccontarlo.
La giovane si mosse appena, con il cuore in sospensione. Quella voce che un tempo le sembrava indistruttibile ora vacillava. Irina fissava il tavolo, le dita che giocherellavano con un cucchiaino, lo sguardo perduto in qualcosa che non voleva dire. Poi, dopo un lungo respiro, aggiunse, più chiara ma non meno esitante: «No… i genitori di Erica». Le parole caddero lente, misurate. Tamar restò in silenzio, ma dentro di sé sentì un turbine. Sapeva che Nina ed Erica erano sorelle, si erano sempre dette “sorelle di sangue”, eppure la spiegazione non quadrava. Le immagini si accavallavano nella mente: due bambine cresciute insieme, due madri diverse forse, un padre in comune, una famiglia divisa in due. Le ipotesi si rincorrevano veloci — come fili che si intrecciano e si spezzano allo stesso tempo.
Forse, pensò, il padre aveva divorziato, aveva amato due donne, aveva generato due vite e poi le aveva lasciate a combattere tra di loro, ognuna nel proprio frammento di storia. Famiglie complicate, pensò Tamar, ma ne aveva viste tante. Non era quello a spaventarla. Quello che la turbava era il modo in cui Irina lo diceva: senza sorpresa, senza tenerezza, come se ogni legame fosse già stato consumato.
Poi Irina si irrigidì, e la sua voce cambiò registro. «No, tuo nonno è morto.» Le parole le uscirono taglienti, come se non volessero farsi pronunciare. Fece una pausa, poi aggiunse: «Tu non l’hai mai conosciuto… neanch’io. Altrimenti l’avrei sgozzato.» Il silenzio che seguì fu denso, quasi fisico. Tamar sentì un brivido correre lungo la schiena. Non era solo l’immagine cruenta di quella frase: era il tono. In quelle parole non c’era più ironia, ma odio, un odio freddo, feroce. Irina parlava di quell’uomo come di una ferita ancora aperta, e la sua durezza faceva paura.
Tamar la guardò, cercando nei suoi occhi un indizio, qualcosa che spiegasse quel rancore. Non trovò nulla, solo una stanchezza rabbiosa, come se ogni emozione fosse passata attraverso troppi anni di silenzio. Irina se ne accorse, notò il terrore negli occhi della nipote e parve rendersi conto di aver detto troppo. Il suo volto si addolcì appena, le spalle si rilassarono, e con un mezzo sorriso stanco mormorò: «A lui, non a te».
Fu una frase breve, ma bastò a riportare il respiro nella stanza. Era l’unica concessione che la vecchia zia le faceva: una linea tracciata tra la violenza del passato e la fragile protezione del presente. Tamar capì che dietro quella durezza si nascondeva un affetto maldestro, incapace di esprimersi con dolcezza.
Irina non sapeva se continuare a parlare. Aveva il fiato corto e le mani serrate sul grembo, come se la verità che teneva dentro fosse un oggetto pesante, difficile da sollevare. Dentro di sé sentiva che ormai era troppo tardi per fermarsi: Nina l’avrebbe voluto, Nina l’avrebbe preteso. E Irina conosceva bene quella donna. Se decideva una cosa, nessuno poteva contraddirla. Non era un ordine esplicito, ma una forza che ti spingeva a cedere, a obbedire, per non essere travolti. Meglio dire la verità a modo proprio, piuttosto che farsela imporre. Così era sempre stato. Così sarebbe stato anche quella volta.
Tamar la guardava cercando di leggere tra le rughe della zia qualcosa che anticipasse le parole. Ogni frase di Irina apriva nuovi dubbi, e più cercava di capire, più la confusione cresceva. Sentiva la mente stringersi, le immagini mescolarsi, come in un sogno che non si riesce a dominare. «Aspetta,» disse, con voce esitante, «Erica e la mamma… sono davvero sorelle? E tu… tu sei davvero la loro zia?» La domanda le uscì quasi implorante, come se chiedesse una via d’uscita da quel labirinto. Irina rimase in silenzio per qualche secondo, poi, con quella sicurezza brusca che la caratterizzava, rispose: «Certo che lo sono.» Il tono era fermo, tagliente. Tamar tirò un sospiro, come se quell’affermazione potesse restituirle un punto fermo. «Quindi,» continuò, cercando di ricomporre il quadro, «hanno la stessa madre, due padri diversi, ma la stessa madre.»
Irina si passò una mano sul viso, stanca. Si vedeva che cercava le parole, ma non le trovava. «No,» disse infine, con un filo di voce che sembrava venire da lontano, «non proprio.» Tamar si spazientì, sentendo il pavimento spostarsi sotto i piedi. «Come sarebbe a dire non proprio?» La zia sospirò, poi rivolse lo sguardo verso il vuoto, come se parlasse con qualcuno che non c’era. «Mi lasci sempre la parte più difficile, Nina,» mormorò. Poi tornò a guardare la nipote. «No, Tamar. Non hanno la stessa madre. Né lo stesso padre. Padre e madre diversi. Completamente diversi.»
Per qualche secondo Tamar non respirò. Le parole della zia si mescolarono alle immagini della sua infanzia: la madre e la zia che ridevano, le mani intrecciate, le foto in cui apparivano inseparabili. Non riusciva a credere che nulla di tutto ciò avesse radici reali. «Ma… se non hanno lo stesso padre, e non hanno la stessa madre… allora…» non riuscì a finire la frase, il suono si spense sulle labbra. Irina annuì lentamente. «Sì,» disse, «sono sorelle lo stesso. Per scelta. Per necessità. Per sopravvivenza. Si sono trovate e non si sono più lasciate. Quando nessuno le voleva, quando nessuno le riconosceva, si sono scelte a vicenda. Sorelle di sangue, ma per fedeltà. Non c’è vincolo più forte.»
Tamar si lasciò cadere sullo schienale della sedia, le mani strette tra le gambe. Il cuore le batteva troppo in fretta. Da giornalista aveva seguito storie complicate: famiglie spezzate, identità smarrite, segreti. Ma quella non era una storia come le altre. Era la sua. Ogni parola di Irina cancellava un ricordo, un’immagine, una certezza. Tutto ciò che aveva creduto di sapere era solo la copertura di un silenzio più grande.
«Quindi…» riuscì a dire, con voce fioca, «la nonna non è la madre di mamma e di zia Erica?» La domanda le uscì come un soffio. Irina la guardò a lungo, gli occhi lucidi, ma fermi. «No, piccola. La nonna era madre solo di Nina”. 
Tamar rimase immobile, con lo sguardo fisso su Irina. Non sapeva se credere, se difendere ancora quella madre che ora le sembrava un enigma. Sentiva che dietro ogni parola della zia si nascondeva un dolore, un rimpianto che nessuno aveva mai avuto il coraggio di raccontare. Aveva la sensazione di essere entrata in una storia senza inizio, un romanzo familiare scritto solo a metà della storia. Ogni rivelazione apriva una porta, e dietro quella porta non c’era luce, solo altre domande. 

«Tamar, ma se la mamma e zia Erica avevano una famiglia, perché le hai adottate tu?» chiese la ragazza, la voce piena di confusione. Irina la fissò a lungo, come se dovesse decidersi se rispondere o meno, poi scosse il capo con una fermezza quasi brutale: «Io non ho adottato nessuno!» disse, e il tono era troppo veemente, quasi rabbioso. Le parole le erano esplose di bocca, spinte da qualcosa che non era solo irritazione. Subito, però, si ricompose, abbassò lo sguardo, e la voce le tornò seria: «Nina l’ho trovata morente, e l’ho presa con me… Erica, invece, l’ha trovata tua madre nello stesso modo, e l’ha portata a casa. Tutto comincia e finisce lì, in quel gesto. Due donne che raccolgono chi sta per morire e lo rimettono al mondo.»
Tamar rimase in silenzio, incapace di muoversi. Madre e zia morenti? Era una delle tante storie che Irina inventava per colorare la realtà o c’era una verità più cupa, nascosta tra le pieghe delle sue parole? La voce della zia, però, non aveva la leggerezza dell’invenzione. Era greve. Tamar lo sentì come un brivido: non stava raccontando una storia, stava confessando qualcosa.
Irina si raddrizzò sulla sedia, le mani intrecciate, poi le posò sul tavolo come se avesse deciso di aprire un processo contro se stessa. «Facciamo così,» disse piano, «ti racconto di me. È più facile. Poi, quando torna Erica, sarà lei a dirti come lei e tua madre sono diventate sorelle» La voce si incrinò sull’ultima frase. Tamar annuì, in silenzio, con una strana apprensione che le serrava lo stomaco.
Irina abbassò lo sguardo, si accese una sigaretta, la tenne tra le dita senza portarla alle labbra. Il fumo si dissolse nell’aria immobile della cucina. «Sai, Tamar, anche io mi sono sposata. Ho avuto un uomo, un marito. Ma poi sono scappata.» Fece una pausa, un sorriso stanco le increspò la bocca. «Avevo vent’anni. Sono fuggita subito dopo il matrimonio, dopo il sì. Non ho neanche visto il riso cadere a terra.» Si fermò un istante, come se rivedesse quella scena lontana. «Ho corso senza voltarmi, con il vestito che si impigliava tra le pietre e il velo che si strappava nel vento.»
Tamar la osservava, affascinata. L’immaginava davvero così: la zia Irina ventenne, fiera e disperata, che correva fuori da una chiesa, lasciandosi dietro lo scandalo e la sorpresa, mentre l’uomo restava a guardarla, immobile. Forse c’era qualcuno ad aspettarla fuori, un amante, un amico, un destino. «Ma se amavi un altro, perché sposarti?» chiese con una logica ingenua. «Potevi sposare lui.»
Irina rise piano, ma senza allegria. «Io non avevo nessun altro uomo. Era lui che aveva altre donne. E io, stupida, non avevo capito niente. L’ho scoperto troppo tardi. Così, il giorno del matrimonio, ho guardato il suo volto e ho capito che dovevo essere la sua ultima illusione. Sono uscita e non mi sono più voltata.» La voce di Irina divenne roca, come se ogni parola le costasse. «Non sono tornata indietro.»
Tamar rimase senza fiato. C’era qualcosa di epico e insieme di profondamente umano in quella confessione. Irina sembrava al tempo stesso fragile e indomabile, una donna che si era fatta pietra per non essere più ferita. C’era un teatro naturale nei suoi gesti, ma non era vanità: era un modo per sopravvivere alla vergogna e alla paura.
«E lui?» domandò infine Tamar, quasi temendo la risposta. «Sai che fine ha fatto?» Irina si prese qualche secondo, lo sguardo perso altrove. Poi parlò, e la voce era più bassa, quasi un sussurro. «È morto. Di questo sono sicurissima.» La frase, pronunciata con calma, sembrò scivolare nella stanza come un colpo di vento freddo. Tamar la guardò e, per un attimo, credette di vedere negli occhi della zia una scintilla, una luce breve e inquieta: non gioia, ma una sorta di soddisfazione amara, come se la vita avesse chiuso un cerchio a modo suo.
Tamar non trovò nulla da dire. In quell’attimo capì che Irina non stava solo spiegando il passato: stava liberandosene. Ogni frase era un frammento di dolore rimesso in circolo, un modo per respirare dopo anni di apnea. La zia non cercava perdono, né compassione: cercava solo di essere ascoltata. E Tamar, seduta davanti a lei, comprese che quello che stava vivendo non era un semplice racconto di famiglia. Era un’eredità. Una confessione che avrebbe cambiato tutto ciò che credeva di sapere su di loro, su Nina, e forse anche su se stessa.
Era l’inchiesta più grande che potesse fare … molto di più di quella dell’eredità dei De La Croix.
