Elise era in casa Wolf ormai da quasi una settimana.
Un tempo sufficiente, e insieme incredibilmente breve, per alterare l’equilibrio quotidiano della famiglia. I Wolf si erano… quasi abituati alla sua presenza. Quasi.
Certo, un sottile senso di soggezione continuava a serpeggiare, soprattutto tra Pippi e Daniel, ma la naturalezza con cui Nina trattava Elise cominciava a contagiare anche gli altri. Mila, in particolare, aveva ceduto per prima.
Conversava con lei a colazione, le mostrava i suoi schizzi, le raccontava della scuola. Elise, dal canto suo, l’ascoltava con quell’attenzione gentile e piena che solo chi ha conosciuto la solitudine sa donare. E Mila ne usciva ogni volta un po’ più fiera di sé.
Le mattine scorrevano tranquille.
La casa si svuotava presto: Daniel andava al lavoro, Pippi usciva per la scuola, Mila per le lezioni. Nina, dopo aver sistemato alcune cose, si preparava a uscire anche lei e raggiungeva lo studio di Daniel.
Elise rimaneva sola. Ma solo per poco.
A metà mattina arrivava Greta. Poche parole tra loro, poi via, immerse nel progetto.
L’evento che Elise voleva organizzare a Brema prendeva forma tra fogli, tessuti, bozze e piccole discussioni. C’era una luce negli occhi di Elise che non si vedeva da tempo, e Greta, pur con i suoi timori, si sentiva parte di quella cosa strana.
Era strano pensare che tutto questo fosse nato da un biglietto, da un pranzo e da un letto pieghevole in una stanza condivisa.
Ma a casa Wolf, ormai, la stranezza era diventata familiare.

Poi si sentì bussare alla porta.
Era troppo presto perché qualcuno dei Wolf potesse essere già tornato. Elise e Greta si guardarono. Bastò uno sguardo per capirsi: non poteva aprire Elise. Trovarsi davanti, senza preavviso, la stilista De La Croix… per il "malcapitato" di turno sarebbe stato qualcosa tra il surreale e il mitologico.
Fu Greta ad alzarsi. Andò verso la porta, la aprì.
E si trovò di fronte una donna.
"Greta! Che ci fai qui?"
Greta impallidì. Quella voce, quella postura. Era Helga.
Era tornata.
Rimase immobile per lo stupore. Poi, come un automatismo vecchio di anni, fece l’unica cosa che le venne naturale: l’abbracciò.
Helga non si lasciava mai abbracciare da nessuno. Era la forte, la dura. L’intoccabile. Ma a Greta lo aveva sempre permesso. A lei e alla piccola Mila. Solo loro.
Anche stavolta, dopo un attimo di esitazione, ricambiò l’abbraccio.
Poi si scostò appena e chiese: "Greta, ma che ci fai a casa mia? E i miei dove sono?"
"Sono al lavoro. Mila a scuola."
Helga la scrutò, confusa. "Ma tu che ci fai qui? Vivi qui?"
"No, sono qui per lavoro."
La sorpresa di Helga si fece ironia. "Lavoro? Quindi fai… la donna di servizio per i miei?"
Tutti quei progetti che avevano da ragazze, tutte le fantasie condivise… sembravano spazzati via da quella frase. Certo, lei era fuggita. Ma Greta… Greta era quella con la testa sulle spalle. La seria. La studiosa.
"Helga… qui a casa tua… è ospite una persona… famosa."
Helga la guardò con un sopracciglio alzato. "Famosa?" Il concetto, per lei, era sempre stato relativo. "E chi sarebbe questa… famosa?"
"Una stilista," disse Greta.
Helga scoppiò a ridere. "Non sarà mica Elise?"
Greta la guardò allarmata. "Fai piano… io lavoro per lei. Stiamo organizzando una sua sfilata."
Helga era visibilmente divertita. Ma poi si fece più seria, aggrottando le sopracciglia: "Ma perché qui? A casa mia? Elise non sa che vivo qui. Non conosce nemmeno il mio nome."
Greta si morse il labbro. Non capiva. Poi le tornarono in mente certi giorni del liceo. La Helga di sempre. Pungente. Eccessivamente pungente.
"Helga, per favore… non rovinare tutto come al solito. È il mio lavoro."
Helga sbuffò. "Va bene, va bene…"
Fece un passo avanti, con quel tono da sfida che non le era mai mancato.
"Ma mi fai entrare… a casa mia?"

Helga entrò e si diresse senza esitazione verso il salotto.
Si fermò sulla soglia, le mani conserte, lo sguardo dritto davanti a sé. Poi, fissando Elise con un’espressione tagliente, disse con sarcasmo:
"Quindi io vado via… e tu mi rimpiazzi."
Elise si alzò di scatto. La voce le uscì strozzata, emozionata:
"Erica! Sei venuta…"
Helga alzò un sopracciglio. "È casa mia."
"Sì, lo so… ho visto la foto." Elise indicò la vecchia fotografia appesa alla parete. La stessa che aveva catturato il suo sguardo giorni prima.
Helga incrociò le braccia, più rigida. "Ma come mi hai trovata? Neanche Irina, che sa sempre tutto, conosceva chi ero."
Elise lanciò un’occhiata a Greta, che era paralizzata dallo stupore. Poi rispose, con voce più dolce:
"Per lei… perché è amica di Nina."
A quel nome, Helga si voltò verso Greta con uno sguardo che era un fulmine.
"Hai conosciuto Nina?"
Greta era completamente confusa. Non capiva più nulla. Ma annuì. "Sì… siamo amiche."
Conosceva Helga. Sapeva bene quanto fosse gelosa, quanto chiudesse il cerchio delle relazioni strette. Da bambine era sempre stato così: lei ed Helga. Punto. Nessuno entrava.
Helga, ancora sorpresa: "Quando l’hai conosciuta?"
"Tua madre mi ha dato il suo numero… mi ha chiamata."
Helga era stupefatta. "Mia madre conosceva Nina?"
Greta annuì, timida. "Sì."
Helga si lasciò cadere sul divano con un gesto teatrale. Non si sedette: si buttò.
"Questo è un piano assurdo… di Nina."
Greta, sempre più stordita: "Ma… conosci Nina?"
Helga la guardò con lo stesso sguardo che si riserva a chi ha appena chiesto se l’acqua bagna.
Fu Elise a intervenire, cercando di rimettere ordine:
"Greta… Erica conosce Nina da molto tempo. Sono sorelle."
Greta sgranò gli occhi. "Chi è Erica?"
"È lei," disse Elise, indicando Helga con naturalezza. "Noi la conosciamo come Erica."
Greta non riusciva a mettere insieme i pezzi. "Ma… conoscete tutte e due Nina?"
Elise annuì, poi si scusò:
"Sì. Scusa se non te l’ho detto prima. Nina non voleva."
Greta sembrava un bicchiere traboccante. "Ma chi è Nina?"
Elise le prese una mano con delicatezza. "Greta… è quella che hai conosciuto. Ti basta quella Nina."
E in quel momento, Greta capì che forse non avrebbe mai capito tutto. E che quella confusione, paradossalmente, era parte della verità.
Helga era tornata. Helga era Erica. Elise conosceva Helga. E Nina…

Elise si avvicinò a Erica, la voce bassa, quasi un sussurro: "Erica… Nina è qui."
Erica spalancò gli occhi. "L’avete trovata?"
Elise sorrise, ma era un sorriso strano. "Beh, conosci Nina. È lei che ha trovato noi."
"Dov’è? Voglio vederla!" disse Erica con impeto, già alzandosi, poi si fermò. Le tornò alla mente l’ultimo fotogramma, quel video maledetto che ritraeva gli ultimi istanti di vita della sorella di sangue. La voce le uscì spezzata: "Non m’importa com’è. È mia. La voglio io."
"Erica, calmati…" Elise cercò di avvicinarsi. "Ti ho detto… è complicato."
"Non m’interessa! Nina è mia!"
Elise la guardò negli occhi, fermi e lucidi. "Ascoltami… calmati, o piangerai. Come ho pianto io. Dai Martini."
Erica non rispose, ma le lacrime erano già lì. Senza rumore, solo luce.
Elise sospirò: "Nina è qui, ma non si ricorda chi è."
Erica aggrottò la fronte. Le parole sembravano rimbalzare senza entrare. "Non capisco."
"È ospite dei tuoi… nella casa di Pippi e Daniel. Vive in camera tua. E non ricorda nulla. Le ho parlato un po’. Di me, di te, di Irina."
"Elise… se mi stai prendendo in giro… giuro che ti strozzo. E non m’importa se sei la figlia del vecchio!"
Elise impallidì, sapeva chi era Erica. Ma non arretrò.
"È vero."
Poi guardò Greta, che annuì piano.
"Sì, Helga… Nina è ospite dei tuoi. Vive nella tua stanza."
Erica scoppiò in un pianto muto. Le lacrime scendevano lente, copiose, senza un singhiozzo. Solo pioggia. Solo cuore.
"Ma come… com’è possibile?"
Elise sorrise appena. "Conosci Nina. Non è la prima volta che ci fa questo scherzo."
"Ma io l’ho vista! Ferita… e il monte che le crollava addosso…"
"Sì. Lo so. Me l’ha detto mio padre. Ma tu la conosci. Neanche una montagna può fermarla."
Erica si lasciò andare sul divano, scossa, ma ora… ci credeva. Le lacrime scendevano ancora, ma gli occhi brillavano.
"E adesso dov’è?"
"Con tuo padre. Gli fa da segretaria. Sembra che le piaccia."
Erica scoppiò a ridere. Una risata sgangherata, tenera, disperata. "È da Nina. Proprio da Nina."
Poi si fece seria. Un pensiero improvviso le tagliò il volto.
"Dobbiamo dirlo a Irina. Dobbiamo trovarla."

Pippi e Mila rientrarono insieme.
Aprirono la porta come ogni giorno, con quel gesto abituale e leggermente stanco che sa di rientro e di routine. Ma questa volta qualcosa era diverso. Appena varcata la soglia, un viso nuovo si affacciò dalla cucina.
Si bloccarono entrambe.
Non era Elise. Non era nessuna delle presenze recenti di casa Wolf. Per un attimo rimasero sospese, poi Pippi la riconobbe.
Helga.
Il cuore le balzò in gola. Non riuscì a restare ferma. Quasi corse verso di lei, come se temesse che potesse sparire di nuovo.
Si ritrovarono una di fronte all’altra. Nessuna parola.
Anche Helga era immobile. Non si aspettava di provare quel miscuglio di emozioni. Così violento, così simultaneo. Rimpianto, sorpresa, vergogna, tenerezza.
Elise, intenta a mescolare qualcosa in cucina, alzò lo sguardo, vide la scena e sorrise. Poi, con la sua solita voce limpida e suadente, disse:
"L’avevo detto che sarebbe tornata."
Quella frase fu il clic. Lo scatto che serviva.
Era la frase che aspettavano entrambe.
Helga, che non lo faceva da quando era bambina — e poi aveva evitato sempre, per orgoglio, per pudore, per quella voglia sbagliata di sembrare forte — l’abbracciò. Le braccia si chiusero attorno a Pippi come se fossero state trattenute da anni.
E scoppiò a piangere.
Non era più Helga. Era già Erica. Era già la sorella di sangue spogliata delle corazze.
La notizia che Nina era viva e che viveva lì — proprio lì — aveva fatto crollare tutto. Aveva rotto il sigillo. Aveva disinnescato l’orgoglio.
Si abbracciarono. E piansero.
Helga ripeteva, in un sussurro spezzato: "Mi sei mancata… mi sei mancata… scusa… scusa per tutto."
Pippi la teneva forte. Le accarezzava i capelli, come quando era bambina. "Fa niente… fa niente… ora sei qui."
Elise si asciugava i lacrimoni con il dorso della mano, cercando di non far rumore. Mila era immobile. Gli occhi grandi, spalancati. Guardava, incredula, quella scena che sembrava venuta fuori da un sogno mai osato.
Ma era tutto vero.
Finalmente vero.

Si sedettero tutte in cucina.
L’aria era ancora satura di emozioni, come se le pareti stesse avessero trattenuto ogni lacrima, ogni sospiro, ogni parola che non riusciva a venir fuori. Pippi teneva la mano di Helga stretta tra le sue. Non la lasciava un istante, come se temesse che, se avesse allentato la presa, tutto potesse svanire di nuovo. Ogni tanto la guardava, la sfiorava con gli occhi, come per assicurarsi che fosse reale.
Poi si voltò verso Elise, con uno sguardo pieno di gratitudine.
"Grazie… l’hai trovata."
Elise sorrise, "Ha fatto tutto lei. Io… io non sapevo nemmeno che fosse tua figlia."
Pippi allora si girò di nuovo verso Helga. Helga abbassò lo sguardo, poi mormorò: "Sì, mamma… sono venuta da me."
Fu una frase semplice. Ma dentro c’era tutto.
Pippi sorrise, gli occhi pieni di lacrime, ma un sorriso aperto, largo, quasi infantile. Era la gioia pura di una madre che non solo riabbraccia sua figlia, ma la vede tornare. Non riportata. Non trascinata.
Era tornata da sé.

Poi Helga vide Mila.
"Mila, sei cresciuta."
Mila le lanciò una smorfia che diceva tutto: sono passati dieci anni… e tu non c’eri. Ma non disse nulla. Helga era troppo felice, e non si fermò a leggere nei dettagli.
Pippi, come sempre la più concreta della famiglia, intervenne:
"Helga, c’è un ospite."
Helga fece un cenno. "Sì, lo vedo."
"No, non la signora De La Croix."
"Sì, Elise me l’ha detto… ci arrangeremo. Dormirò io con Nina."
Pippi tirò un sospiro di sollievo. Nessun dramma. Nessuna porta sbattuta. Dieci anni prima Helga avrebbe gridato: o io o lei. Ora, sembrava addirittura contenta. Cambiata.
Poi, quasi a voler rimettere equilibrio nella stanza, Pippi aggiunse:
"Elise è nostra ospite… sta lavorando con Greta."
"Sì, me l’hanno detto," disse Helga. Pippi per trovare un punto d’incontro disse: "Potresti aiutare anche tu."
Subito Elise intervenne: "No, signora. Lei no."
Pippi si irrigidì. Aveva appena cercato di aprire una porta… e l’avevano chiusa davanti a lei.
Helga, sprezzante: "E perché io no? Non mi vuoi?"
"No."
"Nina sì, e io no."
"Nina è più… docile."
Helga scattò: "Docile?"
Elise, imperturbabile: "Con me, sì."
"Anche con me. Anzi, più con me."
"Vedremo."
Il silenzio che seguì fu solo apparente. Pippi e Mila erano spettatrici silenziose di uno scambio che sembrava un duello tra nobildonne rinascimentali. E al centro, come trofeo: Nina. Che neppure era presente.
Pippi, provando a mediare: "Vedrete che troverete un accordo."
Insieme, Helga ed Elise: "No!"
Imbarazzo. Totale.
Poi Elise, con l’aria della grande concessione: "Al massimo ti concedo un abito."
"Ma lo scelgo io."
"No. Lo scelgo io."
"Quello che mi hai fatto non mi piace."
"Ma se non l’hai ancora visto."
"Immagino."
"Immagini male."
Poi si guardarono. Una pausa lunga. Come se tutto il resto fosse solo contorno.
"E Nina?" chiesero quasi in coro.
"La collezione è per lei," disse Elise. "Dovrebbe indossare tutto lei."
Helga annuì, poi disse con un mezzo sorriso: "Se lei sfila… mi metto quello che vuoi."
Silenzio. Avevano entrambe pronunciato un patto. Ma conoscevano Nina.
Convincerla sarebbe stata un’impresa.
Intanto Mila e Pippi restavano lì, spettatrici confuse di un battibecco che somigliava più a una schermaglia tra due vecchie amiche che a uno scontro reale.
E no, non capivano. Ma intuivano una cosa: Nina univa chiunque. Anche chi fingeva di essere nemiche.

