Nina ed Erica erano nell'ufficio di Daniel. Tre persone, due postazioni.
— Erica, questa scrivania era la tua... lo sai.
Nina lo disse con naturalezza, ma ogni parola sembrava scelta, pesata. Erica la guardò, poi volse lo sguardo verso il padre. Infine si sedette. Daniel osservava in silenzio. Qualcosa in Nina era cambiato quella mattina. Il suo sguardo non cercava più conforto, ma controllo. La sua voce non suggeriva, dirigeva. Era tornata. La Pantera.
E Helga?
Helga era seduta composta, attenta, davanti alla postazione che dieci anni prima aveva rifiutato. Ricordava ancora quando Daniel l'aveva accompagnata nello studio, con entusiasmo, e lei non aveva voluto neanche avvicinarsi alla sedia nuova, comprata apposta per lei. Adesso era lì. Non per Daniel. Ma per Nina.
Nina, con una calma ferma, le spiegava il compito da svolgere, cosa fare, come farlo. Helga ascoltava. Erica ascoltava. Anche Daniel ascoltava. Perché Nina era la regista. Nessun dubbio su chi stesse orchestrando l'intero lavoro. Ogni gesto, ogni parola, aveva il sapore del comando silenzioso, della guida naturale.
Poi il cellulare di Nina squillò. Una lama nel silenzio.
— Greta, che ci fai a casa di Jan van der Meer?
La voce si era fatta più bassa, ma tesa. Erica smise di scrivere e guardò Nina, allarmata. Daniel notò il cambiamento, ma non ne capiva la ragione. Jan van der Meer era il simbolo della rispettabilità tedesca. Un uomo stimato, filantropo, onorato dalla città di Brema.
Eppure, qualcosa in quelle due donne diceva il contrario. Gli occhi di Nina si oscurarono.
— Stai tranquilla. Vengo io.
Erica si alzò subito, pronta a seguirla.
— No. Vado da sola.
— Nina, sei sicura?
Uno sguardo. Uno solo. E non ci fu più bisogno di parole.
Era tornata. La Pantera. La donna che un intero esercito avrebbe esitato a ostacolare. La leggenda che non chiedeva, agiva.

Prima di uscire, Nina aveva detto solo una frase. Breve, precisa, letale come una lama:
— Greta è dal Nono. Jan le ha chiesto come mai Elise è a Brema. Qualcuno ha detto che Elise è qui e che sta lavorando con Greta.
Erica non fece domande. Aveva capito. Non servivano spiegazioni. Nina doveva andare, e lei insieme a Irina avrebbero dovuto blindare la casa dei Wolf. Se Greta aveva detto che Elise era ospite da loro, allora tutta la famiglia era esposta. E se Jan aveva davvero parlato con Greta, allora l'interesse del Nono non era più un'ipotesi.
Ciò che Jan non sapeva — e questo era l'unico vantaggio — era che Irina ed Erica erano entrambe a Brema. Due ombre silenziose nel cuore della città.
Erica alzò il telefono. Nessuna esitazione.
— Il Nono ha Greta.
Nient'altro. Bastò solo questo.
Dall'altra parte della linea, Irina non fece domande. Non rispose nemmeno. Ma sapeva già cosa fare.
Era iniziata la partita.

Daniel aveva assistito alle telefonate. Aveva osservato lo scambio rapido, teso, tra Nina ed Helga. Aveva visto negli occhi della figlia qualcosa che non riusciva a decifrare. Ma era certo di una cosa: era successo qualcosa di grave.
— Helga, cosa sta succedendo?
Fu Erica a rispondere. La voce bassa, ma tagliente:
— Il Nono vuole chiudere la partita con Nina... definitivamente. Vuole togliere di mezzo anche il padre di Elise. E in mezzo ci siete voi.
Daniel impallidì. Tutto sembrava essersi rovesciato. I ruoli che conosceva non avevano più senso. Nina doveva essere la "cattiva", Jan van der Meer il simbolo del decoro e della rispettabilità. Ma ora... ora era tutto il contrario.
Nina stava correndo in aiuto di Greta. Irina ed Helga — due assassine, in un altro mondo, in un altro tempo — ora proteggevano lui, la sua famiglia. I Wolf.
— Helga... siamo in pericolo?
Erica sospirò. Un sospiro che portava il peso degli anni, dei segreti, del sangue versato.
— Se Nina è tornata... se è completa... oggi sarà tutto finito.
Daniel si sedette. Lo sguardo perso nel vuoto.
Il mondo gli appariva troppo grande. Come se si fosse accorto solo ora di essere sempre stato un granello. Un piccolo avvocato, ordinato e corretto, che viveva nella convinzione di capire il giusto e l'ingiusto.
Ma ora vedeva.
E chi teneva il mondo nelle sue mani... non aveva mai avuto bisogno di mostrarsi.

Irina si era mossa in fretta. Sapeva cosa fare.
Disse a Heinrich di stare allerta.
— Gli uomini di Jan potrebbero venire a casa. Tu resta con Helga. Io proteggerò Pippi e Mila.
Uscì senza aggiungere altro. Sapeva dove trovarle: alla scuola dove la madre lavorava e la figlia studiava.
Arrivò con passo deciso, gli occhi tesi come radar. Al custode disse solo:
— Devo parlare urgentemente con la professoressa Wolf e la studentessa Mila. È una questione urgente.
Il custode, colto di sorpresa, non fece domande. Il volto di Irina era una dichiarazione di gravità.
Poco dopo, Pippi e Mila erano all'ingresso. Mila agitata, Pippi incredula.
— Dobbiamo andare. Subito.
— Irina, cosa sta succedendo? Helga... Nina... stanno bene?
— Loro sanno cosa fare. Adesso seguitemi. Sonia ha portato Elise in una delle mie case sicure. Andremo anche noi.
Pippi non fece domande. Aveva già capito: qualcosa di molto grave era accaduto. O stava per accadere.
La villetta in cui arrivarono sembrava anonima. Forse un po' dimessa. Nessun segno che potesse tradire la sua vera funzione.
Dentro, ad aspettarle, c'erano Sonia ed Elise.
Elise era pallida, seduta in un angolo. Gli occhi pieni di domande.
— Irina, cosa sta succedendo?
Irina si tolse il cappotto con lentezza. Poi, fissandola negli occhi:
— Dopo Nina, vogliono tuo padre.
Elise sussultò.
— Irina, è impossibile. I Dieci hanno un giuramento fra loro.
Il sorriso sarcastico di Irina fu la sola risposta per un istante.
— L'unico giuramento che hanno fatto è con il potere. Nina dava fastidio. Ora usano la scusa del legame con tuo padre per eliminarlo. Ma sanno bene il vero motivo.
— E adesso? Cosa faremo?
— Nina è andata dal Nono.
Elise impallidì. Le mani tremanti. Sapeva cosa significava.
— Una mattanza... — sussurrò.
Pippi spaventata — Irina, Nina non si deve sacrificare per noi. Falla scappare! La polizia ci aiuterà.
Irina rise, un riso amaro, tagliente:
— La polizia? 
Fece una pausa. Si versò un bicchiere d'acqua. Poi guardò tutti in volto:
— Comunque... Nina verrà tra poco.

Nina era arrivata davanti alla villa di Jan van der Meer. Un'enorme residenza, severa, protetta da cancelli alti come confini invalicabili. Aveva usato la macchina di Daniel: la villa distava qualche chilometro dal centro città.
Scese. I suoi occhi fissarono il cancello. Poi udì un motore dietro di sé. Una macchina della polizia.
Scese un uomo. Nina lo riconobbe subito. Il commissario Franz. L'uomo che l'aveva aiutata, quando era una clandestina, una sconosciuta. Fu lui a chiamare l'avvocato Wolf. Fu lì che la storia di Nina cambiò.
— Commissario Franz!
Lui la scrutò. Non la riconosceva. Ma Nina sorrise appena.
— Bene. Con lei sarà più semplice entrare.
Si spostò, lasciando che fosse Franz a suonare il citofono.
Franz era stato chiamato da una donna. Greta. La conosceva. La voce, al telefono, era bassa, impaurita. Aveva detto che degli uomini l'avevano rapita e portata nella villa di Jan van der Meer.
Franz era rimasto interdetto. Se non fosse stata Greta, non sarebbe venuto. Tutto sembrava assurdo: dei rapitori che portano la loro vittima nella residenza del più stimato uomo della città. E la vittima che riesce a telefonare … col suo telefonino e sa anche il luogo esatto in cui si trova
Il cancello si aprì dopo che Franz si presentò. Il guardiano vide l'uomo accompagnato da una donna. Nessuno fece domande.
Camminarono sul lungo viale alberato, duecento metri dritti come una sentenza.
Franz cercava di capire chi fosse quella donna. Forse una dipendente. Forse.
Nina lo fermò:
— Commissario, lei resti fuori. Si faccia da parte.
Franz intuì che qualcosa non andava.
— Lei perché è qui?
— Perché Greta è una mia amica.
— Le ha telefonato anche lei?
— Sì. Per fortuna.
— Ma cosa sta succedendo? Greta perché è venuta qui?
— Non è venuta.
Franz si fermò, perplesso.
— Non capisco. Allora perché è qui?
— Commissario, si faccia da parte. Pensi solo alla sicurezza di Greta. Andrò a prenderla. Poi vi troverò un posto sicuro. Pensi a lei, e a nessun altro.
Franz era disorientato. Ma comprese una cosa sola:
— Quindi... Greta è qui?
— Sì. Devo capire dov'è.
Poi Nina smise di seguire il viale. Si inoltrò nel boschetto laterale, un sentiero tra gli alberi. Franz la seguì con lo sguardo. Per un attimo la vide tra le fronde.
Poi sparì.
La donna era svanita. Come un'ombra nella terra sbagliata.

Franz arrivò all'ingresso della villa. Un uomo lo stava aspettando.
— Commissario, mi segua.
Tutto gli sembrava assurdo. Greta, la donna che conosceva come timida, riservata, ora coinvolta in qualcosa di torbido? L'unica ipotesi razionale che riusciva a formulare era la più banale: forse una storia d'amore finita male. Forse era stata l'amante, l'uomo si era stancato, e lei non l'accettava. Assurda per la Greta che conosceva. Ma plausibile. La classica storia.
Camminarono in silenzio lungo un corridoio rivestito di legno, sobrio ma elegante. L'uomo si fermò davanti a una porta, l'aprì.
Dentro, rannicchiata in un angolo, c'era Greta. Alzò lo sguardo.
Franz fece per entrare. L'uomo chiuse la porta dietro di lui. A chiave.
— Ehi! — gridò Franz. — Sono un commissario di polizia! Questo è un sequestro!
Bussò, si identificò, chiamò. Ma nessuno rispose. Nessuno si avvicinò. L'uomo si era già allontanato.
Si girò verso Greta, ancora raggomitolata su se stessa. Si avvicinò, cercando di restare calmo.
— Greta... cosa è successo?
— Non lo so, commissario. Mi hanno preso e portato qui. Non capisco. Il signor van der Meer... io non lo conosco.
Franz si passò una mano sul viso. Tutto era sempre più irreale. Ripensò a lei, alla donna con cui era entrato.
— Hai chiamato qualcun altro?
— Nina. Una mia amica.
— Perché proprio lei?
Greta lo guardò, con occhi sinceri, spaventati.
— Non lo so... è l'unica amica che ho.
Franz sospirò. Il nome le tornò alla mente con un brivido. Nina. La donna che lo aveva accompagnato sembrava scolpita nella determinazione. Non stava improvvisando. Sapeva esattamente cosa stava per fare.
E adesso lui era dentro. Chiusa la porta alle spalle, era entrato anche nella storia di Nina. E non ne sarebbe uscito indenne.

Poi si sentì gridare. Grida laceranti, animalesche, come se la villa stessa stesse partorendo dolore. Subito dopo, gli spari. Secchi, veloci. Poi mobili rovesciati, vetri in frantumi, urla spezzate da colpi improvvisi. E ancora: richieste di aiuto, suppliche disperate, gemiti che imploravano pietà.
Poi.
Il nulla.
Un silenzio agghiacciante, pesante, come se l'aria stessa si fosse ritirata in attesa del giudizio.
Franz aveva capito. Qualcuno era intervenuto. E ora... o aveva vinto, o era morto.
La porta si aprì.
E la scena che si presentò fu più di quanto la mente potesse sopportare.
Una donna. Coperta di sangue dalla testa ai piedi. I capelli intrisi, la camicia inzuppata. Ma sul volto, un sorriso. Calmo. Quasi gentile.
— Greta, commissario. Andiamo.
Era Nina. Solo Nina.
Poi uno sguardo. Un rapido cenno del mento verso Franz. Il messaggio era chiaro: non far vedere a Greta quello che c'è fuori.
Franz si avvicinò a Greta. Le posò una mano davanti agli occhi, come a proteggerla dalla luce. Ma anche da qualcosa di peggio.
La guidò fuori.
E vide.
Corpi. Ovunque. Sparsi come bambole rotte. Alcuni accatastati, altri incastrati nei mobili. Sangue. Sulle pareti. Sul pavimento. Schizzato fin sul soffitto. Le mani lasciavano impronte ovunque, come se i muri avessero assistito e trattenuto ogni istante.
Non era una scena di guerra.
Era un massacro.
Franz si voltò. Guardò Nina. Non c'era traccia di ferita su di lei. Nessuna esitazione. Nessun tremore.
Non riusciva a capire. Non poteva essere stata solo lei.
Ma oltre loro tre, in quella casa... non c'era nessun altro.
In vita.


