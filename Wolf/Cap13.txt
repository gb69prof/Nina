Daniel aveva ascoltato tutto.
Seduto, in silenzio, cercava di tenere insieme i fili. Ma c’era qualcosa che lo inquietava più di tutto il resto.
Irina.
Quella donna, arrivata insieme a suo figlio. Quella donna dallo sguardo opaco, la postura dimessa. All’inizio sembrava spenta, logorata. Sembrava più anziana di quanto in realtà fosse. Una donna sofferente. Eppure…
Poi era cambiata. Era bastato sentire che Nina era viva, che Helga — o Erica, come la chiamava — era con lei, e Irina era rinata. Il volto era lo stesso, ma ora sembrava occupare spazio, avere peso. Come se la sua figura si fosse allargata, tornata a misurarsi con il mondo. Non era più un’ospite. Era una presenza.
Daniel la guardava.
La conosceva.
Non sapeva dove l’avesse vista. Forse in TV? Su un giornale? In un’aula di tribunale? In qualche racconto sfuggito di bocca ai clienti più strani?
Il nome: Irina. Continuava a ripeterselo.
Irina.
Ma era il volto che non lo lasciava in pace. Quel volto lo conosceva. Non sapeva dire da dove, ma era certo. C’era una crepa nella sua memoria, e da quella crepa stava filtrando qualcosa. Una voce, forse. Un’immagine. Una postura. Un gesto.
Daniel si passò una mano sulla fronte. Era una sensazione scomoda. Come sapere di avere sognato qualcosa d’importante e non riuscire a ricordarlo.
Guardò ancora Irina.
Sembrava la regista segreta di qualcosa che superava ogni logica. Ma forse… forse non era lei a dirigere. Forse era una testimone. 
Daniel non sapeva. Ma sapeva che l’aveva già vista. E che quella presenza stava per cambiare ancora una volta la storia della sua famiglia. 

Irina ogni tanto fissava Daniel.
Lui se ne era accorto. Lo metteva in allerta. Il sospetto che l’avesse già incontrata diventava sempre più solido. Ma dove? Quando?
Poi Irina, con voce calma, quasi disinteressata, chiese a Heinrich:
"Tuo padre… che lavoro fa?"
"Avvocato," rispose il figlio, senza pensarci troppo.
Irina si fermò. Pensò un attimo. Poi, con un lampo negli occhi, disse piano tra sé:
"L’avvocato Wolf."
E scoppiò in una fragorosa risata.
Tutti la guardarono. Il suono era inaspettato, troppo forte per quel momento carico di tensione.
Irina si riprese subito, come se fosse tornata nel suo personaggio. L’Irina pungente, tagliente come una lama.
Si rivolse a Daniel, ironica:
"Avvocato Wolf. Giusto?"
Daniel annuì. "Sì… avvocato."
Ormai era certo. L’aveva già incontrata. Ma dove? Perché?
Pippi guardava la scena, sempre più immersa negli intrecci che, come un filo invisibile, sembravano dipanarsi tutti intorno a Nina.
Si fece avanti.
"Signora… conosceva mio marito?"
Irina sorrise. Un sorriso beffardo.
"Io sì. Lui suppongo no."
Pippi strinse le labbra. "Ma come… sapeva di lui?"
Irina: "Un suo assistito lavorava per me."
Daniel si irrigidì. Ora capiva, almeno in parte. Ma il nome gli sfuggiva ancora.
"Chi?"
Irina lo guardò negli occhi, senza smettere di sorridere:
"Junger."
Daniel impallidì.
Junger… Irina… Helga.
Erano tutti intrecciati. Tutti.
Aveva perso Junger ed Helga negli stessi giorni. Il primo ucciso. La seconda fuggita.
E ora… era come se ogni filo spezzato avesse ritrovato la sua origine. Come se ogni passo, ogni sparizione, ogni ferita fosse parte di un cerchio che finalmente si richiudeva, lì in casa Wolf.

Daniel non capiva.
Junger, ufficialmente, faceva il pescatore. Forse Irina aveva un’impresa di pesca? Ma no, troppo semplice. In realtà, Junger faceva parte della malavita. Una malavita diversa. Raffinata. Internazionale. Legata a quella killer che infine l’aveva ucciso. E proprio lui, Daniel, l’avvocato, lo aveva convinto a collaborare. Un passo che gli era costato la vita.
Provò a chiedere, con cautela:
"Signora, lei… era nel ramo della pesca? Aveva un’impresa?"
Irina rispose secca, come se la cosa le sembrasse ridicola:
"Mai occupata."
Daniel deglutì. Restava solo l’altra opzione. Quella che non voleva pronunciare. Ma che ormai era chiara.
Irina, col suo solito sorriso beffardo, tagliente, aggiunse:
"Lei ha salvato Nina. La mia Nina. Ha solo ricambiato un favore che lei gli aveva fatto."
Daniel era sempre più confuso. Quindi anche Nina aveva conosciuto Junger? Ma di lei non ricordava nulla.
"Signora, non credo di averla mai conosciuta. Me ne ricorderei."
Irina lo fissò per un attimo. Poi, con un mezzo sorriso enigmatico:
"No. Se l’avesse conosciuta… non se la ricorderebbe."
La famiglia Wolf non capì la battuta.
Ma Elise e Heinrich sì.
E non sorrisero.

Ma Irina non era ancora soddisfatta.
Si stiracchiò leggermente, si guardò intorno, poi disse con tono quasi ironico:
"Vediamo un po’… mettiamo in ordine le cose. Nina ha salvato la vita a Junger. Daniel ha salvato la sua. Nina ha salvato la vita a Erica — a Helga. E Heinrich ha salvato la vita a Nina."
Tutti si voltarono.
Pippi lo fissò.
"Ha salvato la vita a Nina? La conoscevi anche tu? Sapevi che Erica era la nostra Helga?"
Le domande si accavallavano. Era tutto troppo intrecciato. Troppo per una madre.
Heinrich non sapeva cosa rispondere. Dire la verità sarebbe stato doloroso.
Ma Irina, che viveva a suo agio nel sangue e nella morte, lo disse al posto suo. Con semplicità disarmante:
"Signora, le spiego. Erica lavorava per me. Le avevo affidato un incarico. Forse troppo. Nina le ha salvato la vita. Rischiando la sua. Per questo sono sorelle. Sorelle di sangue."
E poi, con uno sguardo tagliente a Heinrich:
"Ed Heinrich era nel mio covo. Per uccidere Nina. Non l’ha fatto."
Pippi lo guardò. Di colpo. Scioccata. Suo figlio, un militare, certo. Ma lui salvava vite. Non uccideva.
Heinrich rimase in silenzio. Pallido.
Irina continuò. Ma con più delicatezza:
"Me l’ha raccontato, durante il viaggio. Lui credeva fosse un’operazione ufficiale. Non sapeva di essere nelle mani dei Dieci."
Poi guardò Elise.
"No, non tutti e dieci."
E tornò a raccontare:
"Se l’è trovata davanti. Ha sparato. Ma non per ucciderla. Per fermarla."
Pippi, incredula: "Perché dovevi fermarla? È una donna… indifesa."
Irina scoppiò in una risata fragorosa.
"Indifesa? Nina? Prima di arrivare a tuo figlio… sapete quanti ne ha uccisi? Io ed Erica li abbiamo contati. 193."
Si voltò verso Heinrich: "Quanti di voi erano ancora vivi?"
"Sette," rispose lui, piano.
Irina annuì, soddisfatta: "Bene. Ha fatto il suo dovere."
Pippi, Daniel, Mila — tutti sconvolti.
Daniel, però, adesso capiva. Nina era quella. La Pantera. Quella che aveva ucciso Junger. Quella che nessuno riusciva a fermare.
Era lì. Ospite come una figlia. Con la memoria perduta.
Irina non era lì per riposarsi. Era lì per fare ciò che aveva sempre fatto: sconvolgere tutto. Preparare il terreno. Perché quando Erica e Nina sarebbero tornate, non ci sarebbero state spiegazioni da dare.
La verità sarebbe già stata detta. E il dolore — quello, almeno — sarebbe stato più leggero.
Irina guardò Daniel.
"Avvocato, le dicevo che dieci anni fa Nina le ha salvato la vita. Era l’avvocato di Junger. I Dieci volevano la sua morte. Sapeva troppo. Io dissi che ci avrebbe pensato un mio uomo. Non Nina. Lei, mi scusi se glielo dico, era troppo piccolo per Nina. Una pedina, forse una torre. Ma Nina si occupa solo dei re e delle regine."
Irina si concesse una pausa.
"Mi disse: ‘Aspetta. Ci penso io.’ Ma non lo fece. Sparpagliò la voce. Disse che nessuno doveva toccarlo. E a Nina… a Nina non si disubbidisce. Neanche i pazzi lo fanno."

Daniel era confuso.
La donna senza memoria. Senza casa. Senza nessuno. Quella che dormiva sotto il suo stesso tetto… era un’assassina. E non una qualunque. La peggiore.
Non riusciva a vederla uccidere. Gli sembrava impossibile. Poi, con voce roca, quasi controvoglia:
"Ma allora… chi l’ha ucciso? Chi ha ucciso Junger?"
Irina lo fissò. "Nina."
Daniel impallidì.
Irina fece una pausa. Quasi teatrale. Poi continuò:
"È sepolto ai Caraibi. Nina ed Erica ogni tanto vanno da lui. Restano qualche giorno. Poi tornano. Dicono che è la loro vacanza senza di me."
Elise si voltò. Stupita.
"Quindi… i viaggi che Nina mi diceva… ai Caraibi… erano da Junger?"
Irina annuì. "Sì. Da lui."
Daniel si irrigidì. "Almeno… restituite il corpo alla figlia. Ditele dov’è sepolto."
Irina lo guardò con uno sguardo strano. Come se non capisse il senso della richiesta.
"Nina l’ha accompagnata una volta. Adesso sa dov’è."
Pippi si voltò verso il marito. Gli occhi lucidi, carichi di terrore.
"Quindi Nina… è un’assassina?"
Daniel la guardò. Non voleva dirlo. Non così. Ma non poteva più nascondersi.
"Sì… lo è."
Pippi scosse la testa. "No, Daniel. Non Nina. Non può essere. Lei no."
Daniel sospirò. Non poteva dirle altro.
Ma Irina sì. Irina poteva. Doveva.
"Signora, lo è. Lo è da prima che la prendessi con me."
Pippi tremava. "Ma… anche Helga?"
Irina annuì. "Sì. Anche lei. Da prima che la prendessi con me."
Pippi scoppiò a piangere.
Credeva che con il ritorno della figlia, tutto si fosse aggiustato. E invece… tutto era peggio.
Se prima poteva sperare, ora non c’era più nulla da sperare. Helga era un’assassina. Nina era un’assassina. Anche Heinrich… lo era.
Irina attese. Aspettò che la donna si calmasse, almeno un poco. Poi disse piano, con una voce che sapeva di realtà bruciata:
"Signora… il mondo è così. Il mondo fuori da questa porta. Fuori da questa casa. È così. Si muore perché qualcuno lo vuole. Si vive perché qualcuno lo ha deciso."

Si fece silenzio.
Poi, una voce giovane. Incerta ma decisa.
Mila: "Non può essere… Nina non è un’assassina!"
Irina la guardò. Cosa poteva dirle? Era solo una ragazzina. Cresciuta in un mondo sicuro. In una famiglia che credeva nella giustizia, nella bontà, nell’equilibrio delle cose.
I Wolf erano brave persone. Ma non sapevano. Non capivano. Che là fuori c’è un altro mondo. Un mondo fatto di sangue. E forse, pensava Irina, è proprio quello il mondo normale. Non il loro.
Elise intervenne, con voce più dolce:
"Mila, Nina è diversa. Non è come gli altri."
Irina si voltò verso di lei, seria:
"Elise, Nina non vuole questo. Ha sempre detto che su di lei si deve raccontare la verità. Nessuna giustificazione. Ognuno deve avere la sua Nina. Sapere. Conoscerla. E poi decidere."
Mila, impetuosa, si alzò quasi in piedi: "Ma io ho deciso! Nina non è un’assassina!"
Irina sorrise appena. "Le vuoi bene… forse riuscirai a capirla più di altri."
Poi il suo sguardo si spostò su Pippi e Daniel.
Pippi scosse la testa. "No. Nina non può essere un’assassina. Dici che ha ammazzato… ma si è difesa. Erano lì per ucciderla. Si è difesa."
Poi guardò il marito.
"Forse con quell’uomo… con Junger. Anche con lui si è difesa."
Daniel abbassò lo sguardo. Sospirò. No. Non si era difesa.
La casa dell’ispettore francese era piena di sangue. Il sangue di Junger. E il corpo non c’era più. Lui se lo ricordava bene. Ma non poteva dirlo.
Irina lo guardava. Lo scrutava. 
"Sapevamo che lei stava venendo a Nizza. Nina avrebbe voluto restare ancora un po’. Con l’ispettore Leblanc stava bene. Quasi come a casa. Ma lei stava arrivando. E Nina ha dovuto fare in fretta. Forse… ha un po’ esagerato con tutto quel sangue."
Daniel impallidì. Ricordava la scena. Il sangue. L’assenza del corpo.
"Ma perché portarlo via? Perché?"
Irina: "Perché Junger aveva scelto i Caraibi. E Nina è di parola. Aveva vent’anni. Ma quando decide qualcosa… nessuno riesce a smuoverla. Junger aveva scelto i Caraibi. Io non le ho dato nemmeno un soldo. Le ho detto: è una tua decisione, ti prendi anche la responsabilità economica. Ma a Nina… il denaro non è mai importato."
Fece una pausa. Un ricordo sembrava affiorare in lei.
"Ha pagato tutto di tasca sua. Junger non riusciva a capire. Ricordo ancora i suoi occhi quando tutto è finito. Stupiti. Increduli. Ma Nina è così. Non riesce a dire di no a chi è come Junger. Disperato. Solo."
Irina abbassò la voce.
"Nina è stata sola. Per troppo tempo. Non vuole più vedere nessuno con quegli occhi."
Poi qualcosa cambiò nel suo tono.
"Dobbiamo dire a Junger che Nina è viva. La prima volta che ha creduto fosse morta è venuto a casa. In Svizzera. Me l’ha detto Erica. Io quel giorno non c’ero. Poi, quando ha saputo dello scherzo che ci ha fatto… mi ricordo la telefonata. Nina che sorrideva. E io che sentivo Junger gridare: ‘Non lo fare più! Non ti permettere più! Mi farai morire davvero!’"
Daniel la fissava. Confuso.
"Ma… Junger è vivo o morto?"

Irina sorrise. Un sorriso pieno, quasi divertito.
"Se non glielo diciamo al più presto, quello mi ci muore… e chi la sente poi, Nina."
Prese il telefono, cercò un numero tra i contatti, lo trovò e premette.
"Junger… sì, sì, fammi parlare. Sai dove sono? … Certo che non lo sai. Sono a Brema. A casa del tuo avvocato."
Silenzio. O meglio, Junger parlava. Ma solo Irina lo sentiva.
"Sai chi è? … Lo so chi è. Sono ospite a casa sua."
Altro silenzio. Poi:
"Che ci faccio qui? Poi te lo dirò. Sai di chi è il padre? … Non te lo immaginerai mai. Di Erica."
Dal telefono si sentì una risata. Junger rideva. Forte.
Irina continuò:
"Junger… Nina ce l’ha fatta di nuovo. Daniel, il tuo avvocato, l’ha aiutata."
Silenzio. Ascoltava.
"Nina, dopo l’agguato, ha perso la memoria."
Altro silenzio. Poi, chiaro e secco:
"Sì, è viva. E chi la uccide. Quella donna è proprio invincibile."
Ancora una pausa. Poi, con tono più basso:
"Sai chi l’ha salvata… sparandole?"
Altro silenzio.
"No, non l’avvocato. Il figlio. Sì, il fratello di Erica. Sono gemelli."
Infine, si voltò verso Daniel. Con un lampo negli occhi.
"Ti passo il tuo avvocato, altrimenti non crede che sei vivo."
E gli porse il telefono.

